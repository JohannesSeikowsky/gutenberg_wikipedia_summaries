Anna omassa kodissaan (Anne’s House of Dreams) on kanadalaisen L.M. Montgomeryn kirjoittama tyttökirja. Kirja on viides osa orpotyttö Anna Shirleystä kertovassa kahdesanosaisessa Anna-sarjassa. Kirja ilmestyi englanniksi 1917, ja se suomennettiin vuonna 1922. Sen suomensi Hilja Walldén ja kustansi WSOY.
Kuten kaikki muutkin Montgomeryn kirjat, tämänkin kirjan tapahtumapaikka on kirjailijan oma kotipaikkakunta Kanadan Prinssi Edwardin saari.


== Juoni ==
Kirja kuvaa juuri avioon astuneiden Anna ja Gilbert Blythen yhteiselon ensimmäisiä vuosia. Kirjan alussa tuore aviopari muuttaa pois rakkaasta Avonleasta kuvitteelliseen Glen St. Maryn kylään, kun Gilbertille tarjotaan sieltä lääkärin työtä. Aluksi Gilbertin on vaikea saada kyläläisten luottamusta, koska vanha Davy-lääkäri hoitaa edelleen praktiikkaansa. 
Anna ja Gilbert saavat paljon uusia ystäviä kuten Cornelia-neidin, kapteeni Jimin ja Leslie Mooren sekä kokevat monenlaisia asioita, sekä mukavia että surullisia pienessä unelmiensa valkoisessa talossa eli Haavemajassa Neljän tuulen niemessä. Heidän ensimmäiset lapsensa syntyvät Haavemajassa. Kirjan lopussa perheen kasvaessa he muuttavat Gleniin Morganin taloon, jota he alkavat kutsua Kotikunnaaksi.


== Päähenkilöt ==
Anna Blythe (o.s. Shirley) on juuri mennyt naimisiin. Hän on älykäs ja huumorintajuinen, ja hänellä on myös vilkas mielikuvitus. Annalla on punaiset hiukset ja harmaat silmät, ja hän on kaunis mutta ei perinteisellä tavalla. Hänellä on hyvä sydän ja hän nauttii ihmisten yhteen saattamisesta.
Gilbert Blythe on Annan tuore aviomies. Vuosien odotuksen jälkeen Anna lopulta vastasi Gilbertin tunteisiin ja he pääsivät naimisiin. Nyt Gilbert on valmistunut lääkärinopinnoistaan ja saa paikan Glenistä lääkärinä. Hän on komea, fiksu ja hauska, ja rakastaa vaimoaan hyvin paljon.
Kapteeni Jim Boyd on Annan ja Gilbertin uusi tuttavuus. Hän on paljon kokenut vanha merikapteeni, joka huolehtii läheisestä majakasta. Kapteeni Jim on hyväsydäminen, lempeä ja kiltti vanhus, joka pitää kovasti Blythen pariskunnasta. Hän rakastaa kertoa tarinoita lähiseudusta ja sen ihmisistä sekä kokemuksistaan merillä.
Perämies on kapteeni Jimin komea punainen kollikissa, joka asuu hänen kanssaan majakassa.
Neiti Cornelia Bryant on Annan ja Gilbertin naapuri. Cornelia-neiti on topakka mutta hyväsydäminen keski-ikäinen nainen, joka halveksii miehiä. Hänestä tulee hyvä ystävä Annan kanssa. Cornelia-neiti tietää kaikkien asiat ja hän myös auttaa kaikkia hädänalaisia sekä osaa tehdä melkein mitä vain. Ainoastaan metodisteja hän vihaa sydämensä pohjasta.
Marshall Elliot on vanhapoika, jonka hiukset ja parta ulottuvat polviin asti poliittisen vakaumuksen vuoksi. Cornelia-neidin nuoruudenihastus.
Leslie Moore (o.s. West) on Annan lähin naapuri. Leslie on tavattoman kaunis ja älykäs, mutta hänen nuori elämänsä on ollut yhtä murhetta. Leslie on aluksi hyvin sulkeutunut, ja hän vuoron perään vihaa ja rakastaa Annaa. Lopulta Anna kuitenkin auttaa hänet yli ongelmistaan ja heistä tulee sydänystävät. Leslien kullanvaaleat hiukset ulottuvat polviin saakka niiden ollessa vapaana.
Dick Moore on Leslien vammautunut aviomies.
Susan Baker on Annan uskollinen uusi kotihengetär.
Owen Ford on nuori kirjailija, joka tulee etsimään paikkakunnalle juuriaan ja ideoita uuteen kirjaansa. Hänen isoisänsä opettaja John Selwyn ja tämän morsian Persis Leigh ovat aikoineen asuneet samassa talossa, jossa Anna ja Gilbert nyt asuvat.
Joyce, (Joy) Annan ja Gilbertin ensimmäinen lapsi, joka syntyy ja kuolee Haavemajassa.
James Matthew Blythe, Annan ja Gilbertin esikoispoika.


== Lähteet ==