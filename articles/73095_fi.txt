Sudenmorsian. Hiidenmaalainen tarina on suomalaisen runoilijan ja kirjailijan Aino Kallaksen romaani, joka ilmestyi vuonna 1928 Otavan kustantamana. Teos sijoittuu 1600-luvun Hiidenmaalle ja kertoo metsänvartija Priidikin vaimosta Aalosta, joka muuttuu ihmissudeksi Metsän Hengen, Diabolus Sylvarumin, vaikutuksesta. Sudenmorsian on kirjoitettu Kallakselle ominaisella arkaaisella, vanhahtavalla ja balladimaisella tyylillä. 


== Historia ==
Kallaksen on usein sanottu saaneen innoitusta romaaniin rakkaussuhteestaan Eino Leinon kanssa, mutta Kallas-tutkija Silja Vuorikuru on torjunut ajatuksen siinä mielessä, että se kaventaa teoksen tulkinnan mahdollisuuksia, sillä teos ei ole yksinomaan rakkauskertomus.
Teos ilmestyi viroksi Friedebert Tuglaksen kääntämänä vuonna 1929. Englanniksi se ilmestyi Yhdysvalloissa vuonna 1930, saksaksi vuonna 1929 osana trilogiaa Der tötende Eros, jonka kaksi muuta osaa ovat Barbara von Tisenhusen ja Reigin pappi. Trilogia Surmaava Eros (Valitut teokset 3) toi Kallakselle Kordelinin palkinnon.


== Näytelmä ja ooppera ==
Kallas muokkasi teoksesta viisinäytöksisen näytelmäversion, jonka ensi-ilta oli Helsingin Kansanteatterissa syksyllä 1937 ja Otava julkaisi sen painettuna samana vuonna.
Tauno Pylkkänen on säveltänyt Sudenmorsiamen pohjalta samannimisen, Prix Italia -palkinnon saaneen radio-oopperan vuonna 1950. Suomen Kansallisooppera otti vuonna 1956 sovituksen ohjelmistoonsa.


== Lähteet ==
Vuorikuru, Silja: Aino Kallas. Maailman sydämessä.  Helsinki:  Suomalaisen Kirjallisuuden Seura, 2017.  ISBN 978952-222-424-8 


=== Viitteet ===


== Aiheesta muualla ==
Sudenmorsian Kirjasampo.fi-sivustolla.