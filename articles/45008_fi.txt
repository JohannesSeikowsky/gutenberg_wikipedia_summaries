Viidakkokirja (engl. The Jungle Book) on Rudyard Kiplingin tunnetuimpia teoksia.  Se on tarinakokoelma Intian viidakoista. Keskeiset kolme tarinaa kertovat viidakossa susien kanssa kasvaneesta Mowgli-pojasta. Kokoelman tarinat ilmestyivät ensi kerran aikakauslehdissä 1893–1894, kirjamuodossa 1894. Osa tarinoista oli Kiplingin isän John Lockwood Kiplingin kuvittamia. Kipling syntyi Intiassa ja vietti kuusi ensimmäistä elinvuottaan siellä. Vietettyään noin vuosikymmenen Englannissa hän muutti takaisin Intiaan ja työskenteli siellä kuusi vuotta. Kipling kirjoitti tarinakokoelman Vermontissa asuessaan.
Näistä tarinoista Disney on tehnyt piirrosfilmin Viidakkokirja vuonna 1967. Vuosina 1967–1971 Neuvostoliitossa tehtiin Kiplingin tarinoiden pohjalta viisiosainen lyhytelokuvasarja, joka lopuksi julkaistiin yhtenä elokuvana nimellä Mowgli (Maugli). Näytelmäelokuvaksi tarina on filmattu 1942 (Viidakon poika), 1994 (Rudyard Kiplingin Viidakkokirja), 1997 (Viidakkokirja 2: Mowgli & Baloo) ja 1998 (Viidakkokirja: Mowglin tarina). Toinen piirrossarja tehtiin Japanissa 1989. Disney teki omalle elokuvalleen jatko-osan Viidakkokirja 2 vuonna 2003, ja vuonna 2016 Disneyltä ilmestyi näytelty Viidakkokirja-elokuva. Netflix ja The Imaginarium julkaisivat vuonna 2018 Viidakkokirjasta oman elokuvaversion nimellä Mowgli.
Mowgli-tarinoiden lisäksi tunnetaan kertomus Rikki-Tikki-Tavista, mungosta, joka urheasti puolustaa ihmisperhettä kobran hyökkäyksiltä.


== Keskeiset hahmot ==

Mowgli, susien kasvattama ihmispoika
Baloo, huulikarhu
Bagheera, pantteri
Shere Khan, paha tiikeri
Kaa, pytonkäärme
Hathi, intiannorsu


== Suomennoksia ==
Suomeksi kirja ja sen jatko-osa Second Jungle Book ovat ilmestyneet useina eri laitoksina: 

Kipling, Rudyard: Indian viidakoista 1–2.  ((The Jungle Book, 1894 & The Second Jungle Book, 1895.) Suomentanut Helmi Krohn ja runot suomentanut Otto Manninen. Alun perin julkaissut Otava 1898 (1. osa) ja 1909 (2. osa). Myöhemmin julkaistu yhteisniteenä nimellä Viidakkokirja)  Helsinki:  Otava, 1898 (1.osa) ja 1909 (2. osa).  ISBN 978-951-1-23923-9 
Kipling, Rudyard: Viidakkopoika.  (The Jungle Book, 1894 & The Second Jungle Book, 1895.) Suomentanut Väinö Hämeen-Anttila (valikoima)  Hämeenlinna:  Karisto, 1909. 
Kipling, Rudyard: Viidakon kirja.  (The Jungle Book, 1894) Suomentanut Kyllikki Wehanen (vain 1. osa)  Kustannusliike Nide Oy, 1948. 
Kipling, Rudyard: Viidakkokirjat.  ((The Jungle Book, 1894 & The Second Jungle Book, 1895.) Suomentanut Eila Pennanen & Juhani Jaskari)  Porvoo:  WSOY, 1965. 
Kipling, Rudyard: Viidakkokirja.  ((The Jungle Book, 1894) Suomentanut Ilkka Rekiaro & Riku Juti)  Helsinki:  Kirjalito, 1992. 


== Lähteet ==


== Aiheesta muualla ==

 Kuvia tai muita tiedostoja aiheesta Viidakkokirja Wikimedia Commonsissa
Viidakkopoika suomeksi Gutenberg-projektissa (englanniksi)
The Jungle Book Gutenberg-projektissa (englanniksi)
The Second Jungle Book Gutenberg-projektissa (englanniksi)