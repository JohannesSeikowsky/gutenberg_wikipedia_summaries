Kuinka äkäpussi kesytetään (engl. The Taming of the Shrew) on William Shakespearen noin vuonna 1594 kirjoittama komedia. Se kuuluu Shakespearen varhaisimpiin näytelmiin.


== Juoni ==


=== Johdanto ===
Johdannossa luodaan tilanne näytelmästä näytelmän sisällä. Lordi päättää tehdä kepposen sammuneelle juopolle Christpoher Slylle. Sly puetaan lordin asusteisiin ja sijoitetaan hienoon sänkyyn. Kun Sly herää, hänelle kerrotaan, että hän on suuri lordi, joka on menettänyt muistinsa ja hänen muistikuvansa oluthuoneista ovat vain unta.
Näiden kohtausten jälkeen Slylla on vain kaksi vuorosanaa ja Shakespeare lähes hylkää näytelmä näytelmässä-ajatuksen ja tämä tehokeino jätetäänkin usein pois näytelmää esitettäessä.  
Johdannossa on kaksi viittausta Marian Hacketiin, joka piti oluthuonetta Wincotissa (johdanto, 2,21) ja Cicely Hacketiin (johdanto 2,89). Wincot oli pikkuruinen kylä runsaan kuuden kilometrin päässä Stratford-upon-Avonista. Tätä viittausta pidetään todisteena sille näkemykselle, että William Shakespeare of Stratford kirjoitti itse näytelmänsä.


=== Ensimmäinen näytös ===
Lucentio on saapunut Padovaan suorittaakseen opintonsa. Hänen palvelijansa Tranio kehottaa häntä nauttimaan myös muista nuoruuden iloista.
Varakas kauppias Baptista Minola tulee näyttämölle kahden tyttärensä, äkäpussimaisen Katherinen (Kate) ja lempeäluontoisen Biancan, kanssa. Baptista ilmoittaa kahdelle Biancan kosijalle, Gremiolle ja Hortensiolle, että kukaan ei saa naida Biancaa ennen kuin Kate on päässyt naimisiin. Kilpakumppanit pitävät aviomiehen löytämistä Katelle vaikeana tämän ailahtelevaisesta luonteesta johtuen, huolimatta runsaista myötäjäisistä. Samalla Lucentio kuitenkin vannoo saavansa Biancan itselleen.
Onneksi Hortension ystävä Petruchio saapuu kaupunkiin etsimään rikasta vaimoa. Hän ei ole ollenkaan kiinnostunut vaimon luonteesta tai ulkonäöstä, kunhan hän vain pääsee rikkaisiin naimisiin.
Toivoen, että Petruchio ratkaisee Katen ongelman ja kuultuaan, että Baptista haluaa tyttärilleen opettajat, Biancan kolme kosijaa laativat suunnitelmiaan Biancan voittamiseksi itselleen.


=== Toinen näytös ===
Kate ja Bianca tappelevat kotona. Kate on sitonut Biancan ja lyö tätä. Yhtäkkiä kosijat saapuvat. Hortensio on naamioinut itsensä musiikinopettajaksi, jotta voisi viettää aikaa Biancan kanssa ja salassa liehitellä tätä. Gremiolla on toisenlainen suunnitelma: hän on palkannut latinanopettajan, minkä ansiosta hän itse voi neuvotella Baptistan kanssa myötäjäisistä. Hän ei kuitenkaan tiedä, että hänen palkkaamansa opettaja on itse asiassa hänen kilpakumppaninsa Lucentio. Tranio taas on naamioinut itsensä Lucentioksi, jotta voisi neuvotella myötäjäisistä Baptistan kanssa. Petruchio saapuu omana itsenään.
Baptista lähettää opettajat neuvomaan tyttäriä ja keskustelee taloudellisista asioista Petruchion kanssa. Hortensio saapuu pian luuttu rikkoutuneena, Katen ansiosta. Kate itse yritää saada Hortension luopumaan yrityksestä, mutta kohtaa vertaisensa sanankäyttäjän (Kate loukkaa Petruchiota, joka muuntaa jokaisen loukkauksista seksuaaliseksi vihjailuksi). Baptista hyväksyy taistelun.
Seuraavaksi Baptista harkitsee kumpi, Lucentio (todellisuudessa Tranio) vai Gremio, saa naida Biancan. Kumpikin sanoo rakastavansa häntä, joten kosijoiden tuoma varallisuus muodostuu ratkaisevaksi tekijäksi. Riippumatta siitä kuinka paljon Gremio lupaa, pystyy Tranio aina lupaamaan enemmän, koska hän voi vedota isältään Vincentiolta tulossa olevaan perintöön. Baptista hyväksyy Biancan ja Lucention välisen avioliiton sillä ehdolla, että Vicentio esittää todisteen perinöstä viikon kuluessa.
Tranio pohtii kenet hän voisi saada näyttelemään Vincentiota.


=== Kolmas näytös ===
Naamioituneet opettajat jatkavat liehittelyään, kunnes Bianca kutsutaan auttamaan Katherinea hääpuvun kanssa. Petruchion ja Katherinen häät ovat omituinen tapahtuma: Petruchio pukeutuu kummallisesti, toimii vastoin lähes kaikkia hyviä tapoja ja häviää Katherinen kanssa jo ennen ruokailua. Bianca huomauttaa sisarensa olevan hullu. Korjatakseen tilanteen Baptista Minola käskee Biancaa ja tämän tulevaa aviomiestä Lucentiota ottamaan Katherinen ja Petruchion paikan juhlapöydässä.


=== Neljäs näytös ===

Hortensio tuo Tranion, joka on naamioitunut Lucentioksi, Baptistan kotiin, koska tämä on kertonut Hortensiolle Biancan osoittaneen kiintymystä tätä kohtaan. Piilosta he näkevät Biancan keimailevan Cambiona esiintyvän Lucention kanssa. Bianca vaatii Traniota vannomaan, että he luopuvat hänen kosiskelustaan.
Matkalla maaseututilalleen Petruchio alkaa uuden vaimonsa "kesyttämisen". Hän estää tätä nukkumasta, keksii syitä, ettei tämä voisi syödä ja ostaa tälle kauniita vaatteita vain repiäkseen ne. Kate järkyttyy kohtelusta ja kun hänelle kerrotaan, että heidän pitää palata Padovaan Biancan häihin, hän on iloinen voidessaan totella pyyntöä. Siihen mennessä kun he saapuvat, Katen kesyttäminen on valmis eikä hän enää vastusta Petruchiota. Hän taipuu Petruchion peliin osoittaen alistuvaisuutta tämän tahtoon sanoen pitävänsä kuuta aurinkona, tai aurinkoa kuuna, jos Petruchio vain niin tahtoo. Hän on viimeinkin ymmärtänyt miehensä menetelmän.
Tällä välin Tranio on taivutellut paikalle sattuneen saivartelijan esiintymään Vincentiona. Baptista on tyytyväinen tavatessaan Lucention isän ja hyväksyy häät.
Petruchio ja Kate palaavat Padovaan osallistuakseen Biancan häihin.


=== Viides näytös ===
Naamioiden romahtaminen aiheuttaa runsaasti sekaannusta. Kaikki kuitenkin pääsevät naimisiin. Lucentio nai Biancan ja Hortensio rikkaan lesken. Juhlan aikana Petruchio kehuu aiemmin kesyttämättömän vaimonsa nyt olevan täysin tottelevainen. Baptista, Hortensio ja Lucentio ovat epäluuloisia ja pitävät omia vaimojaan vielä tottelevaisempina. Petruchio ehdottaa vetoa, jossa kukin lähettää palvelijan kutsumaan vaimoaan ja se kenen vaimo saapuu tottelevaisimmin voittaa vedon aviomiehelleen. Baptista, joka ei usko äkäpussimaisen Katherinen kesyyntymiseen, lupaa valtavan rahasumman panokseksi.
Kumpikaan, Bianca eikä leski, ei vastaa kutsuun. Kate sen sijaan saapuu ja tuo voiton Petruchiolle. Kate lopettaa näytelmän monologiin, jossa hän selittää, että vaimojen pitäisi aina totella aviomiehiään ja herrojaan.


== Elokuva- ja tv-sovitukset ==
Varhaisin elokuvasovitus on vuodelta 1908. Sen ohjaaja on D. W. Griffith.
Kuinka äkäpussi kesytetään vuodelta 1929 on ensimmäinen äänellinen versio, sen on ohjannut Sam Taylor ja pääosia näyttelevät Mary Pickford ja Douglas Fairbanks.
Kuinka äkäpussi kesytetään vuodelta 1967 on ohjannut Franco Zeffirelli. Pääosia näyttelevät Elizabeth Taylor ja Richard Burton. Sovitus on tunnetuin näytelmän elokuvaversioista.
Vuonna 1980 BBC toteutti näytelmästä version, jossa John Cleese esiintyi Petruchiona.
Katso myös Luettelo William Shakespearen näytelmien elokuvasovituksista


== Kirjallisuus ==
Shakespeare, William: Kuinka äkäpussi kesytetään.  ((The taming of the shrew.) Suomentanut Leena Tamminen. Esipuhe: Sirkku Aaltonen)  Helsinki:  WSOY, 2007.  ISBN 978-951-0-32294-9