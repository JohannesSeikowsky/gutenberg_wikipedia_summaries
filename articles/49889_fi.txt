Pikku naisia (engl. Little Women, or, Meg, Jo, Beth and Amy) on Louisa May Alcottin romaani neljästä sisaruksesta ja heidän elämästään 1860-luvun Yhdysvalloissa. Teos ilmestyi Yhdysvalloissa kaksiosaisena vuosina 1868 ja 1869. Yksiosaisena se julkaistiin ensimmäisen kerran vuonna 1880.
Pikku naisia on tyttökirjallisuuden klassikkolähde?, joka on käännetty monille eri kielille. Romaani perustuu Alcottin omaan lapsuuteen Bostonin lähistöllä. Pikku naisten Jo kuvaa kirjailijaa itseään. Kirjasta on ilmestynyt useita elokuvaversioita, muun muassa vuosina 1918, 1933, 1949, 1978, 1994 ja 2019.
Kirjan jatko-osia ovat Pikku miehiä ja Plumfieldin pojat. Suomessa teos julkaistiin kahdessa osassa, joista jälkimmäisen nimi oli Viimevuotiset ystävämme. Kaikkiaan romaani on suomennettu kolme kertaa. Vuonna 1961 julkaistun Kynäbaari Oy:n version levittäminen kiellettiin korkeimman oikeuden päätöksellä vuonna 1967.


== Juoni ==
Pikku naisia kertoo Marchin perheen neljän tytön vuodesta noin 1860-1865 isän olessa pappina rintamalla Yhdysvaltain sisällissodassa. Perheen äiti on järkevä ja lempeä nainen, joka auttaa tyttäriään selviämään vuodesta ja pääsemään ylitse omista huonoista puolistaan.
Kirjan alussa Jo, perheen rasavilli, tutustuu naapurissa asuvaan rikkaaseen Laurieen, josta tulee heidän hyvä ystävänsä. Kirjan aikana tytöt joutuvat monenlaisiin kommelluksiin ja joutuvat kokemaan koviakin kolauksia elämässään.
Pikku naisia sisältää lukuisia viittauksia John Bunyanin Kristityn vaellukseen.


== Tärkeimmät henkilöt ==

Meg, (Margaret) – perheen vanhin, 16-vuotias, äidillinen ja hyvin kaunis. Meg on ottanut Amyn suojatikseen ja auttaessaan tätä yrittää itsekin päästä turhamaisuudestaan.
Jo,  (Josephine) — ”perheen mies” isän poissa ollessa. Jo on 15-vuotias ja poikamainen, iloinen ja kekseliäs. Hänen suuri intohimonsa on kirjoittaminen. Kiivaasta luonteestaan huolimatta Jo on kuitenkin hyvin läheinen herkän Beth-siskon kanssa.
Beth, (Elizabeth) – ”Pikku tyvene”. 13-vuotias, avarakatseinen ja hyväsydäminen tyttö, joka auttaa kaikessa, minkä taitaa. Beth on luonteeltaan erittäin ujo ja herkkä, aivan kuin pieni enkeli. Beth on hyvin musikaalinen ja rakastaa pianon soittoa.
Amy – nuorimmainen, 12-vuotias pikku neiti, joka on hieman itsekäs, mutta pohjimmiltaan hyväsydäminen. Amy on turhamainen, mutta yrittää päästä siitä ylitse. Hän on taitava piirtäjä ja taiteellisesti lahjakas.
Laurie (Teddy, Theodore Laurence) – Naapurissa asuvan rikkaan herra Laurencen pojanpoika, joka ystävystyy samanikäisen Jon kanssa. Laurie on useimmiten hyväkäytöksinen ja hyvin mukava nuori mies, joka pitää kovasti kaikista Marchin tytöistä.


== Lähteet ==


== Aiheesta muualla ==

Little Women (kokoteksti) Gutenbergissä
Little Women (äänikirja) Gutenbergissä