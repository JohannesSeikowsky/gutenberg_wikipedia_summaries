Juha on Juhani Ahon vuonna 1911 ilmestynyt romaani. Sitä pidetään yhtenä kirjailijansa merkittävimmistä teoksista. Teoksen ilmestyessä Aho oli jo vakiinnuttanut paikkansa Suomen ”kansalliskirjailijana”. Romaania on luonnehdittu Ahon teoksista klassisimmaksi ja samalla nykyaikaisimmaksi. Eeppisestä muodostaan huolimatta Juha on täynnä sisäistä draamaa.
Juhan tapahtumat sijoittuvat tarkemmin määrittelemättömään historialliseen aikaan, tarinassa viitatun kaskenpolton ja heimosotien perusteella kenties 1600- tai 1700-luvulle. Ajankohtaa ei kuitenkaan pidetä erityisen tärkeänä, sillä kyse on ikuisesta, ajattomasta aiheesta. Tapahtumapaikka on yhtä epämääräinen, kenties Kainuu tai Pohjois-Karjala, joka tapauksessa Suomen ja Venäjän rajaseutu. Kertomuksessa on nähty selviä viitteitä vanhasta kainuulaisesta kansantarinasta "Askanmäen kaunis Kaija", jonka nimihenkilö päätyi vienankarjalaisten laukkukauppiaiden mukana rajan taakse mutta palasi monien vaiheiden jälkeen takaisin. Antti Aho kirjoittaa isänsä elämäkerrassa 1951, että Juhan taustalla on Juhani Ahon, tämän vaimon Venny Soldanin ja kälyn Tilly Soldanin kolmiodraama, joka aikoinaan oli julkinen salaisuus. Antti J. Ahon mukaan hänen isänsä kirjoitti itsensä kaikkiin luomiinsa henkilöihin ja ”niitä kuvatessaan tunsi hajanaisen minänsä eheytyneeksi”.lähde?


== Tarina ==
Juha tekee työtä tilalla, mutta hänen vaimonsa Marja kaipaa muualle. Taloon poikkeaa vienankarjalainen kauppias ja naistenmies Shemeikka. Kun Juhan äiti saapuu taloon, Marja päättää lähteä Shemeikan mukaan Venäjälle. Shemeikan luona Marja on kuitenkin vain yksi tämän lukuisista naisista. Talo on täynnä Shemeikan entisiä rakastettuja, jotka raatavat nyt piikoina, käytännössä orjina. 
Marja synnyttää pojan Shemeikalle, mutta ei taivu kilvoittelemaan Shemeikan suosiosta. Marja onnistuu palaamaan takaisin Suomeen. Kotona Juha on uskonut, ettei Marja lähtenyt vapaaehtoisesti ja etsinyt Marjaa tuloksetta. Marjan palattua pariskunta lähtee yhdessä hakemaan Marjan lasta. Juha pahoinpitelee Shemeikan, joka onnistuu kuitenkin kertomaan Marjan innokkuudesta lähteä pois Juhan luota.


== Sovituksia ==
Leevi Madetoja ja Aarre Merikanto sävelsivät Juhan pohjalta oopperat. Merikannon Juha sävellettiin vuonna 1922, mutta kantaesitettiin vasta 1958. Madetojan versio kantaesitettiin vuonna 1935. Juhasta on tehty myös elokuvia, kuten Nyrki Tapiovaaran elokuva vuodelta 1937, Toivo Särkän elokuva vuodelta 1956 ja Aki Kaurismäen mykkäelokuva vuodelta 1999. Myös Mauritz Stillerin Juha (ruots. Johan, 1921) pohjautuu Ahon teokseen. Tapiovaaran elokuvassa Juhaa esitti Hannes Närhi, Stillerin elokuvassa Mathias Taube, Särkän elokuvassa Eino Kaipainen ja Kaurismäen elokuvassa Sakari Kuosmanen. Mikko Roiha ohjasi Juhan pohjalta samannimisen tanssiteatteriteoksen, jonka ensi-ilta oli Korjaamossa tammikuussa 2010.


== Lähteet ==
Toiviainen, Sakari: Nyrki Tapiovaaran tie; Suomen elokuva-arkisto, Valtion painatuskeskus, Helsinki 1986, ISBN 951-860-115-1
Kolumbus.fi
Aho, Juhani: Juha, 1911, Suomalaisen kirjallisuuden seura 1994, ISBN 951-717-799-2


=== Viitteet ===