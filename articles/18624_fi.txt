Rouva Katarina Boije ja hänen tyttärensä on Fredrika Runebergin kirjoittama historiallinen romaani. Sen ruotsinkielinen alkuteos Fru Catharina Boije och hennes döttrar ilmestyi ensimmäisen kerran vuonna 1858 Suomalaisen Kirjallisuuden Seuran kustantamana. Teoksen ensimmäinen suomennos julkaistiin vuonna 1881. Sata vuotta myöhemmin WSOY julkaisi uuden, Tyyni Tuulion tekemän suomennoksen.
Fredrika Runeberg oli kirjoittanut jo aiemmin lyhyitä tarinoita, joita julkaistiin Litteraturblandissa nimimerkillä -a -g. Myös Fru Catharina Boije julkaistiin tämän nimimerkin takaa. Teoksen alaotsikkona on Kertomus isonvihan ajoilta, mutta kyseessä on kuitenkin romaani. Ilmestyessään se oli ensimmäinen suomalainen historiallinen romaani.
Romaanin henkilöhahmot eivät ole historiallisia, paitsi sivuhahmoina esiintyvät hallitsijat kuten Pietari Suuri ja Kaarle XII. Tapahtumat sijoittuvat ajallisesti isonvihan loppuvuosiin. 


== Lähteet ==
Runeberg, Fredrika: Rouva Katarina Boije ja hänen tyttärensä.  (Suomentajan alkusanat s. 5–12)  Suomentanut Tyyni Tuulio. WSOY, 1981.  ISBN 951-0-10464-7