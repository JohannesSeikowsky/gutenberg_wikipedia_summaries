Lajien synty luonnollisen valinnan kautta eli luonnon suosimien rotujen säilyminen taistelussa olemassaolosta (engl. On the Origin of Species by Means of Natural Selection, or the Preservation of Favoured Races in the Struggle for Life, lyhyemmin The Origin of Species eli Lajien synty) on Charles Darwinin kirjoittama luonnonvalintaa käsittelevä tietokirja. Siitä tuli evoluutioteorian eli kehitysopin perusteos. Kirja ilmestyi 24. marraskuuta 1859.


== Julkaisuhistoria ==
Lajien synty maksoi julkaisuvuonna 15 šillinkiä, ja koko ensimmäisen painoksen 1 250 kappaletta myytiin loppuun muutamassa päivässä. Teoksesta julkaistiin toinen, tarkistettu laitos 7. tammikuuta 1860, kolmas 1861, neljäs 1866 ja viides 10. helmikuuta 1869. Jokaiseen uuteen laitokseen lisättiin aineistoa ja tietoja päivitettiin. Kirjan kuudes, lopullinen laitos julkaistiin 19. helmikuuta 1871. Siinä Darwin käytti ensimmäisen kerran sanaa evoluutio, ja kirjaan lisättiin seitsemäs luku, jossa keskityttiin tarkastelemaan teorian kohtaamaa arvostelua.


== Sisältö ==
Darwin esitti teoksessa ajatuksensa hyvin johdonmukaisesti ja keräsi niitä tukemaan valtavan määrän todistusaineistoa ja esimerkkejä, joten hän pystyi puolustamaan käsitystään lajinkehityksestä hyvin. 1800-luvulla luonnontieteellinen tietämys oli noussut riittävälle tasolle, ja ajan henki alkoi olla sopiva luonnontieteellistä näkemystä mullistavalle julkaisulle.


=== Darwinin teorian yhteenveto ===
Darwinin evoluutioteoria perustuu keskeisiin tosiasioihin ja niistä tehtyihin johtopäätöksiin, jotka biologi Ernst Mayr on tiivistänyt seuraavasti:

Jokainen laji on niin hedelmällinen, että jos kaikki jälkeläiset jäisivät eloon ja lisääntyisivät, populaatio kasvaisi (tosiasia).
Ajoittaisista vaihteluista huolimatta populaatiot pysyvät suunnilleen samankokoisina (tosiasia).
Resurssit, kuten ravinto, ovat rajalliset ja suhteellisen vakaat ajan mittaan (tosiasia).
Seurauksena on kamppailu eloonjäämisestä (päätelmä).
Populaation yksilöt eroavat toisistaan merkittävästi (tosiasia).
Suuri osa tästä vaihtelusta on periytyvää (tosiasia).
Ympäristöön huonommin sopivat yksilöt selviytyvät harvemmin ja lisääntyvät harvemmin; ympäristöön paremmin sopivat yksilöt selviytyvät todennäköisemmin, lisääntyvät todennäköisemmin ja jättävät periytyviä piirteitään tuleville sukupolville, mikä saa aikaan luonnonvalintaprosessin (tosiasia).
Tämä hitaasti etenevä prosessi johtaa siihen, että populaatiot muuttuvat sopeutuakseen ympäristöönsä, ja lopulta nämä vaihtelut ajan mittaan kasautuvat ja muodostavat uusia lajeja (päätelmä).


== Alkuteos ==
On the Origin of Species.  London: John Murray, 1859. 
On the Origin of Species: A Facsimile of the First Edition.  (Ensimmäisen laitoksen näköispainos)  Harvard University Press, 2001.  ISBN 0-674-63752-6 
The Origin of Species.  (Kuudennen, lopullisen laitoksen uusintapainos)  The Modern Library, 2001.  ISBN 0-679-60070-1 


== Suomennokset ==
Kirja on suomennettu kolmesti. Ensimmäinen suomennos (Aarno Rafael Koskimies) julkaistiin erillisinä vihkoina vuodesta 1913 alkaen. Anto Leikola suomensi vuonna 1979 Richard E. Leakeyn lyhennelmän. Kolmas suomennos (Pentti Ranta) vuodelta 2009 perustuu alkuteoksen ensimmäiseen, ei kuudenteen laitokseen.


== Lähteet ==


=== Suomenkieliset laitokset ===
Lajien synty luonnollisen valinnan kautta eli luonnon suosimien rotujen säilyminen taistelussa olemassaolosta.  Suomentanut A. R. Koskimies. Ilmestyi 8 vihkona. Hämeenlinna:  Karisto, 1913–1917. 
Lajien synty.  Suomentanut A. R. Koskimies. 2., tarkistettu painos. Kariston klassillinen kirjasto 42. Hämeenlinna:  Karisto, 1928. 
Lajien synty.  Suomentanut A. R. Koskimies. 3. painos (4. painos 2000. – 5. painos 2002). Hämeenlinna:  Karisto, 1988.  ISBN 951-23-2446-6 
Lajien synty.  ((The illustrated Origin of species, 1979.) Lyhentäen toimittanut Richard E. Leakey)  Suomentanut Anto Leikola. Helsinki:  Kirjayhtymä, 1980.  ISBN 951-26-1843-5 
Lajien synty luonnollisen valinnan kautta eli luonnon suosimien rotujen säilyminen olemassaolon taistelussa.  Suomentanut Pertti Ranta. Tampere:  Vastapaino, 2009.  ISBN 978-951-768-236-7 


=== Muuta kirjallisuutta ===
Browne, Janet: Darwinin Lajien synty.  (Darwin’s Origin of species, 2007.)  Suomentanut Riitta Virkkunen. Helsinki:  Ajatus, 2009.  ISBN 978-951-20-7441-9 
Clark, Ronald W.: The Survival of Charles Darwin.  New York:  Avon Books, 1984.  ISBN 0-380-69991-5  (englanniksi)
Desmond, Adrian & Moore, James: Darwin.  London:  The Penguin Group, 1991.  ISBN 0-7181-3430-3  (englanniksi)
Jones, Steve: Almost like a whale: The origin of species updated.  London:  Doubleday, 1999.  ISBN 0-385-40985-0  (englanniksi)


== Aiheesta muualla ==
 Kuvia tai muita tiedostoja aiheesta Lajien synty Wikimedia Commonsissa
Darwin, Charles: Lajien synty: Luonnollisen valinnan kautta (Gutenberg-projekti) Arvi A. Karisto. Viitattu 22.11.2018.
Darwin, Charles: On the Origin of Species By Means of Natural Selection Gutenberg-projekti. Viitattu 22.11.2018. (englanniksi)