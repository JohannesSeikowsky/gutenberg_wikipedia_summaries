La tempesta (The Tempest) è un dramma romanzesco in cinque atti scritto da William Shakespeare tra il 1610 e il 1611.
Il dramma, ambientato su un'isola imprecisata del Mediterraneo, racconta la vicenda di Prospero, spodestato e esiliato duca di Milano, che si vale delle sue competenze magiche per riacquistare con la figlia Miranda il ducato perduto. Mentre suo fratello usurpatore Antonio e il suo complice, il re di Napoli Alonso, navigano da Tunisi a Napoli, Prospero provoca una tempesta che rovescia incolumi i passeggeri sull'isola. Con l'aiuto di Ariel, uno spirito dell'aria al suo servizio, Prospero riesce a rivelare la trama di Antonio, a far ricredere il re Alonso, e a combinare un matrimonio fra la figlia Miranda e il principe di Napoli, Ferdinando. La narrazione è tutta incentrata sulla figura di Prospero, che, con la sua arte,  costringe gli altri personaggi a muoversi secondo il suo piano.
Il dramma presenta alcune analogie con eventi legati alla discesa di Carlo VIII in Italia nel 1494-95 e, in particolare, al conflitto fra gli Aragona di Napoli e gli Sforza di Milano, i cui esponenti fornirono forse spunti per alcuni personaggi.
La tempesta è ritenuta la penultima opera di William Shakespeare – l'ultima interamente sua – ed è considerata da molti il lavoro che segnò il suo addio al teatro. Secondo Gabriele Baldini, La tempesta  "è un miracolo... lo sforzo supremo del drammaturgo di riprendere la foga e lo slancio sull'ala consueta". 


== Trama ==
L'azione inizia quando gran parte degli eventi sono già accaduti. Il Prospero, legittimo duca di Milano e dedito a studi magici, è esiliato da circa dodici anni in un'isola abitata da spiriti, dopo che il  fratello di Prospero, Antonio, aiutato dal re di Napoli, Alonso, lo ha deposto e costretto all'esilio con la figlioletta di tre anni. In possesso di arti magiche dovute alla sua grande conoscenza e alla sua prodigiosa biblioteca, Prospero è servito controvoglia da uno spirito, Ariel, che egli ha liberato dall'albero dentro cui era stato intrappolato dalla strega africana Sicorace, esiliata nell'isola anni prima e morta prima dell'arrivo di Prospero. Il figlio della strega, un mostro deforme di nome Calibano, è l'unico abitante mortale dell'isola prima dell'arrivo di Prospero: inizialmente amichevole nei confronti suoi e di Miranda, ha tentato di violentarla, cosa che ha indotto Prospero a soggiogarlo con la magia e a renderlo suo schiavo.
A questo punto inizia la commedia. Prospero, avendo previsto che il fratello Antonio sarebbe passato nei pressi dell'isola con una nave (di ritorno dalle nozze della figlia di Alonso, Clarabella, col re di Tunisi), scatena una tempesta che causa il naufragio della nave. Sulla nave viaggiano anche il re Alonso – amico di Antonio e compagno nella cospirazione –, il figlio di Alonso, Ferdinando, e il fratello Sebastiano, assieme al fidato consigliere Gonzalo, che aveva aiutato Prospero a fuggire. Prospero, coi suoi incantesimi, riesce a separare tutti i superstiti del naufragio, cosicché Alonso e Ferdinando credano entrambi che l'altro sia morto. La commedia ha quindi una struttura divergente e, poi, convergente, allorquando i percorsi dei naufraghi si ricongiungono presso la grotta di Prospero. I viaggiatori sono così separati: Ferdinando, approdato sulla spiaggia, è condotto alla grotta di Prospero; Antonio, Alonso, Sebastiano e Gonzalo finiscono in un'oscura foresta dall'altra parte dell'isola; Stefano e Trinculo, due marinai ubriaconi, esplorano l'isola e bevono il vino che sono riusciti a conservare. Il resto della ciurma dorme all'interno della nave, che, a dispetto di quanto Prospero ha fatto credere, non è affondata, ma è ancorata in una baia dell'isola.
Ferdinando e Miranda s'innamorano a prima vista, ma Prospero finge con entrambi di voler rendere il ragazzo suo schiavo accusdandolo di essere una malvagia spia: in realtà, intende solo metterlo alla prova e incoraggiare la relazione tra i due. Intanto Gonzalo cerca di consolare Alonso, addolorato per la presunta morte del figlio; approfittando di un sonno magico fatto calare sui due da Ariel, Antonio cerca di convincere Sebastiano a uccidere il fratello per impadronirsi del regno di Napoli, ma proprio in quel momento lo spirito fa svegliare le vittime prescelte, smascherando la cospirazione. Dall'altra parte dell'isola, Calibano incontra Stefano e Trinculo e li scambia per creature divine discese dalla Luna: insieme cercano di ordire una ribellione contro Prospero, che però, sempre grazie all'intervento di Ariel, fallisce.
L'amore di Ferdinando e Miranda resiste alle molte prove cui li sottopone Prospero, che festeggia la loro unione con una rappresentazione in cui intervengono molti spiriti travestiti da dèi greci. Tutti i piani di Prospero hanno funzionato: Ferdinando e Miranda si sono innamorati, Alonso è devastato dal dolore, Antonio è stato smascherato e Calibano punito assieme ai due marinai furfanti: a questo punto Prospero rinuncia alle arti magiche e riunisce tutti i personaggi nella sua grotta.
Nella gioia e contentezza generale, ciascuno ha ciò che si merita: Prospero torna a essere duca di Milano e il suo ducato sarà unito al Regno di Napoli col matrimonio di Ferdinando e Miranda; dando la sua benedizione alla coppia, Alonso si guadagna il perdono. Anche Sebastiano e Antonio sono perdonati, ma sotto minaccia di esilio se dovessero nuovamente cospirare contro i legittimi sovrani. Stefano e Trinculo sono messi in ridicolo dalle loro stesse azioni, mentre Calibano, deluso da come i due lo hanno maltrattato e avendo compreso quanto Prospero sia nobile d'animo a loro confronto, promette di ravvedersi. Prospero chiede un ultimo favore ad Ariel, quello di assicurare mare calmo e vento propizio alla nave che l'indomani lascerà l'isola, dopodiché lo spirito sarà liberato dalla sua servitù. A questo punto Prospero si rivolge al pubblico e, in un celebre monologo, chiede che anche gli attori siano lasciati liberi con un applauso.


== Origini ==


=== Fonti ===


=== Composizione e stampa ===
La Tempesta fu pubblicata per la prima volta nel in folio del 1623, come testo iniziale della raccolta, ed è uno dei testi che risultano meglio conservati, diviso in cinque atti, con note di scena che si presume siano dello stesso Shakespeare. Fu forse rappresentata per la prima volta il 1º novembre 1611 al Whitehall Palace di Londra; probabilmente, in seguito, fu messa in scena anche al Globe Theatre e al Blackfriars Theatre.


== Contesto storico ==
La Tempesta appartiene all'ultima fase della produzione di Shakespeare, quella dei romances: opere dove rielabora tematiche già trattate (nelle grandi tragedie o nelle commedie), collocandole in una dimensione mitica e sacrale. Nei romances ricorrono spesso temi quali morte e rinascita, espiazione seguita dal perdono e colpe dei padri riscattate dai figli.
Questa è l'unica opera di Shakespeare dove sono (quasi) rispettate le unità di tempo, di luogo e d'azione del dramma classico. L'unità di luogo è conseguita con l'ambientazione delle vicende su un'isola remota. L'unità di tempo è data dallo svolgersi di tutte le azioni nello spazio di poche ore: dalle 2 alle 6 del pomeriggio. L'unità d'azione, in effetti, non è propriamente conseguita. Il motivo per cui Shakespeare rispettò le unità nell'opera non è noto. Nella maggior parte delle sue opere, gli eventi accadono in diversi giorni e i personaggi si muovono in vari luoghi. Alcuni studiosi hanno ipotizzato che, dato il contenuto fantastico de La Tempesta, Shakespeare avesse voluto rispettare le unità per aiutare il pubblico a superare l'incredulità. Altri hanno evidenziato le critiche che Shakespeare aveva ricevuto perché non rispettava le unità e sostengono che avesse voluto dimostrare di essere in grado di rispettarle.
Un'opinione diffusa è che il rispetto delle unità in questo caso sia stato voluto per sottolineare il livello metateatrale dell'opera: all'inizio si fa notare che sull'isola sono le due di pomeriggio, allora orario tradizionale delle rappresentazioni teatrali, come se si volesse far assistere il pubblico in tempo reale alle vicende. Altri affermano che il soggetto de La tempesta fosse la messa in scena di una commedia intitolata La tempesta, enfatizzando l'aspetto del teatro nel teatro presente in quest'opera.


== Commento ==


=== Personaggi principali ===


==== Personaggi citati ====
Sicorace, una strega, madre di Caliban.
Il nome contiene la radice corax (gr., da cui corvus corax), specie di corvo, animale con cui è frequentemente collegata nel dramma. Le due sillabe, prese separatamente, suonano come sick (malato) e wracks (danni): in effetti, due degli effetti più perniciosi della magia di Sycorax sono proprio malesseri e danneggiamento.
Claribella, figlia di Alonso
Il suo nome deriva dal francese clair et belle: chiara e bella - parole che possono ben descrivere note musicali, atmosfere e masse d'acqua. Ella ha quindi caratteristiche opposte a quelle della tempesta, che invece sconvolge l'atmosfera, turba il mare e genera suoni dissonanti, e perciò scompare dall'azione del dramma dopo l'inizio della tempesta stessa.


=== La temperanza ===

Il dramma esalta ripetutamente la virtù della temperanza. Prospero esorta molte volte Ferdinando e Miranda a non concedersi alla lussuria, ma a essere temperanti nel loro amore, avvertendo Ferdinando che

Analogamente, lo spetacolo con cui Prospero intrattiene la coppia ha per protagonista Giunone, dea del matrimonio monogamo, ed esclude  Venere ed Eros, divinità sensuali. La festa si conclude con le Naiadi delle acque che si uniscono con alcuni falciatori cotti dal sole, in un'allegoria della teoria degli umori – associati ai quattro elementi – che devono essere bilanciati per dare luogo a un temperamento virtuoso, tanto nell'individuo quanto nella coppia: l'acqua e il fuoco si bilanciano l'un l'altro.
Il dramma mette in guardia sull’intemperanza: soprattutto nell'episodio di Stefano e Trinculo, ubriachi dai propositi omicidi regolarmente beffati, ma anche nella punizione che Prospero infligge a Calibano che, dice, ha tentato di violentare Miranda. Prospero stesso è soggetto a una "rabbia intemperante", e impara, durante la vicenda, a controllare il proprio carattere violento, così come prima suscita e poi dissolve la tempesta iniziale.


=== Il teatro ===

La tempesta è apertamente relazionata alla sua stessa natura di dramma: frequenti paralleli sono tracciati tra l'arte di Prospero e l'illusione teatrale. Il naufragio è uno spettacolo messo in scena da Ariel; Antonio e Sebastiano sono personaggi in una compagnia riunitasi per recitare; le palpebre di Miranda sono paragonate a sipari ornati. Si è voluto vedere anche un riferimento di Prospero al Globe Theatre là dov'egli dichiara che il mondo intero è un'illusione: «the great globe […] shall dissolve […] like this insubstantial pageant» (il grande globo si dissolverà come questa cerimonia inconsistente). Ariel si camuffa frequentemente come una figura della mitologia classica (per esempio: una ninfa, un'arpia o Cerere) e recita in questi ruoli nella cerimonia voluta da Prospero.
Molti critici hanno visto questa costante allusione al teatro come un'indicazione del fatto che Prospero rappresentasse lo stesso Shakespeare: la rinuncia alla magia del personaggio, quindi, simboleggerebbe l'addio alle scene di Shakespeare. In quest'ottica, Prospero è visto come una ripresa della maschera di Amleto: colui che mette in scena la propria vendetta anziché eseguirla.
Di recente, alcuni critici hanno messo in discussione questa teoria, riconoscendo, comunque, come La tempesta suggerisca che il teatro (così come l'arte di Prospero) può costituire un'occupazione insieme poco morale e, tuttavia, moralmente edificante per il pubblico.


=== Il regno ===
Il tema dell'usurpazione del regno ritorna frequentemente nella commedia: Antonio usurpa il trono di Prospero; Calibano accusa Prospero di averlo usurpato sull'isola; Sebastiano progetta di deporre e uccidere il fratello, re di Napoli; Stefano ha un suo piano per rovesciare Prospero e divenire come re dell'isola. Allo stesso tempo, il dramma indaga cosa sia ciò che contraddistingue una monarchia virtuosa, presentando al pubblico le varie possibilità. Nel XX secolo i critici letterari post-colonialisti s'interessarono molto di questo aspetto, vedendo in Calibano un'immagine delle popolazioni indigene sottomesse e oppresse dal colonialismo.


=== La magia ===
La magia è un tema centrale ne La tempesta, dato che è il meccanismo usato per costruire la vicenda. Prospero è potente in virtù della sua capacità di valersi della magia e controllare lo spirito Ariel. Con la magia crea la tempesta stessa, così come è in grado di pianificare tutti gli avvenimenti sull'isola, attirandovi i suoi vecchi nemici per potersi, infine, riconciliare. La magia è usata anche per creare molto del linguaggio simbolico del dramma in varie scene, come per esempio quella della cerimonia nuziale, la scena di apertura e la musica incantevole di Ariel. Di fatto, sono presenti due tipi di magia: quella buona, simboleggiata da Prospero, e quella cattiva, rappresentata invece dalla strega Sycorax. Tale differenza tra i ruoli del mago indusse Frances Yates a domandarsi, nello studio Giordano Bruno e la tradizione ermetica, quanto la figura e il ruolo del mago che Shakespeare presenta con Prospero fossero influenzati dalla riformulazione del ruolo di mago fatta da Giordano Bruno.


=== Il colonialismo ===
Ai tempi di Shakespeare, buona parte del mondo era già stata scoperta e si narravano storie provenienti da isole lontane, come i miti dei cannibali dei Caraibi e di remote città ideali. Col personaggio di Calibano, Shakespeare presenta una riflessione sui problemi etici del colonialismo. Sono proposti diversi punti di vista,  come l'utopia evocata da Gonzalo, lo schiavismo di Prospero ai danni di Calibano e il ribellismo quest'ultimo. Calibano è  anche uno dei personaggi più naturali nell'opera: vive a stretto contatto col mondo naturale (ed è molto più nobile dei suoi due amici del Vecchio Mondo, Stefano e Trinculo).

La posizione di Shakespeare sui rapporti fra indigeni e coloni deriva in parte da un saggio di Montaigne, Dei cannibali, pubblicato in traduzione inglese nel 1603, che descrive con ammirazione le società native, libere dai vincoli artificiali e dall'immoralità degli Europei: "Le parole stesse che significano menzogna, tradimento, dissimulazione, avarizia, invidia, diffamazione, perdono, non si sono mai udite…". Da questo saggio deriva probabilmente, "per metatesi", il nome Caliban. 


== Rappresentazioni e adattamenti ==

Sir William Davenant e John Dryden prepararono una versione profondamente rimaneggiata de La tempesta cper il pubblico della Restaurazione. Le osservazioni di Dryden, nella prefazione alla sua opera Albion and Albanius, danno un'indicazione del conflitto che i critici del tardo XVII secolo ebbero con il personaggio dalla maschera indefinibile di un dramma che non si adatta a classificazioni preconcette. Albion and Albinius fu inizialmente concepito come un prologo alla versione rimaneggiata (nel 1680); in seguito, si sviluppò in un'opera a sé stante. Nella visione di Dryden, La tempesta:

La tempesta ha ispirato numerose opere successive, fra cui una poesia di Robert Browning e il poema The Sea and the Mirror di W. H. Auden. John Dryden e William D'Avenant la adattarono per le scene della Restaurazione, aggiungendo personaggi e trame e rimuovendo buona parte della componente mitica del dramma. Il titolo originale del romanzo Il mondo nuovo (Brave new world) di Aldous Huxley è tratto da una. battuta  di Miranda (Atto V, v.181 e segg.):
«O, wonder! / How many goodly creatures are there here! / How beauteous mankind is! O brave new world / That has such people in't!» (Che meraviglia! / Quante creature buone ci sono qui! / Com'è bella questa umanità! O splendido nuovo mondo / che ha tali persone in sé!)
Il romanzo Seme di strega (Hag-Seed, 2016) di Margaret Atwood riprende l'azione della Tempesta.
La tempesta è stata anche l'ispirazione di  opere teatrali di carattere politico, tra cui Une Tempête di Aimé Césaire e This Island's Mine di Philip Osment.


=== Rappresentazioni teatrali italiane ===
1947 - La tempesta (I edizione). Traduzione di Salvatore Quasimodo. Regia di Giorgio Strehler. Firenze, Giardino di Boboli
1957 - La tempesta. Regia di Franco Enriquez, Verona, Giardino di Palazzo Giusti
1962 - La tempesta. Regia di Filippo Torriero
1978/1984 - La tempesta (II edizione). Traduzione di Agostino Lombardo. Regia di Giorgio Strehler. Produzione: Piccolo Teatro di Milano. Milano, Teatro Lirico
1984 - La tempesta di William Shakespeare. Traduzione di Patrizia Cavalli. Regia di Carlo Cecchi. Produzione Teatro Niccolini di Firenze/Il Granteatro, La Versiliana, Marina di Pietrasanta
1985 - La Tempesta. Regia di Pietro Carriglio. Palermo, Teatro Biondo
1985 - La Tempesta. Traduzione e interpretazione di Eduardo De Filippo, nella versione curata da Luca De Filippo. Regia di Eugenio Monti Colla. Venezia, "XXXIII Festival Internazionale del Teatro", Teatro Goldoni
1985 - La Tempesta. Traduzione, adattamento e regia di Mario Santella. Napoli, Teatro Ausonia
1986 - La Tempesta (I edizione). Traduzione di Angelo Dallagiacoma. Regia, scene, costumi e luci di Leo de Berardinis. Produzione: Cooperativa Nuova Scena. Bologna, Teatro Testoni/InterAction
1987 - La Tempesta (II edizione). Traduzione di Angelo Dallagiacoma. Regia, scene, costumi e luci di Leo de Berardinis. Produzione: Cooperativa Nuova Scena. Parigi, Théâtre Gérard Philippe
2012 - La Tempesta. Regia e traduzione di Valerio Binasco. Verona, Teatro Romano
2019 - La tempesta. Traduzione e adattamento di Nadia Fusini, regia di Roberto Andò. Produzione: Teatro della Pergola
2022 - La Tempesta. Traduzione e regia di Alessandro Serra. Produzione: Teatro Stabile di Torino - Teatro Nazionale
2025 - La Tempesta. Traduzione di Agostino Lombardo, adattamento e regia di Alfredo Arias. Produzione: Teatro Stabile di Catania


=== Opera lirica ===
Vi sono anche varie trasposizioni operistiche de La Tempesta, tra le quali:

La Tempesta di Felice Lattuada (1922)
Miranda di Piero Canonica (1937)
The Tempest di Thomas Adès
Prospero di Luca Lombardi. Norimberga, Teatro d'Opera, 2006


=== Le tempesta al cinema ===

Il film di fantascienza del 1956 Il pianeta proibito fu ispirato da quest'opera, specialmente per quanto riguarda le caratteristiche (ma non i nomi) di molti dei personaggi; la storia, però, rimpiazza Calibano con un Mostro dall'Id ed Ariel con Robby il robot. Il film Serenity di Joss Whedon riprese molti dei temi, e qualche nome, sia da Il pianeta proibito che da La tempesta: in special modo, l'esplorazione dell'ambito giusto per il controllo delle altre persone. Fu ispirato da quest'opera anche un episodio di Star Trek del 1968, intitolato Requiem for Methuselah. Derek Jarman ha diretto una nuova versione cinematografica della commedia nel 1979, The Tempest. Un impertinente adattamento musicale del 1990, intitolato Il ritorno al pianeta proibito, mescolò con successo la trama del film con altri personaggi e dialoghi di Shakespeare. Il film Tempest del 1982, diretto da Paul Mazursky, è una commedia liberamente ispirata a quest'opera (vi recitano John Cassavetes, Gena Rowlands, Raul Julia, Susan Sarandon e Molly Ringwald). Nel 1989 Per Åhlin realizza un lungometraggio animato liberamente tratto dalla commedia dal titolo La tempesta di Shakespeare. Nel 1991, Peter Greenaway ha diretto L'ultima tempesta (Prospero's books), un adattamento cinematografico in cui Prospero recita tutte le battute. Nel 2010 esce il film The Tempest diretto da Julie Taymor nel quale il personaggio di Prospero è interpretato da una donna, Helen Mirren. La stoffa dei sogni di Gianfranco Cabiddu è un film del 2016 liberamente tratto da La tempesta di Shakespeare; il titolo deriva dal monologo di Prospero nella prima scena del quarto atto.


== Note ==


== Bibliografia ==


=== Traduzioni italiane ===
 William Shakespeare, Tradotto da Salvatore Quasimodo, La tempesta, Con un saggio introduttivo di Anna Luisa Zazo e uno scritto di Giorgio Strehler, 1ª edizione, Milano, Mondadori, collana Oscar, 1991,  p. 199, ISBN 88-459-0508-X. URL consultato il 2012.
 Eduardo De Filippo, La tempesta di William Shakespeare nella traduzione in napoletano di Eduardo De Filippo, Torino, Giulio Einaudi editore, 1984, ISBN 88-06-57018-8.
William Shakespeare, Agostino Lombardo, Giorgio Strehler, La tempesta, Tradotta e messa in scena 1977-78. Un carteggio ritrovato fra Strehler e Lombardo e due traduzioni inedite realizzate da Lombardo per il Piccolo Teatro di Milano. A cura di Rosy Colombo. postfazione di Anna Anzi.


=== Testi critici ===
 Harold Bloom, Shakespeare: L'invenzione dell'uomo, Milano, Rizzoli, 2001,  p. 553, ISBN 88-17-86710-1.
 Bill Bryson, Il mondo è un teatro. La vita e l'epoca di William Shakespeare, Parma, Guanda, 2008, ISBN 978-88-6088-820-4.
Agostino Lombardo, La grande conchiglia. Due studi su La Tempesta. Bulzoni Editore, 2002, ISBN 88-8319-732-1
 Samuel Schoenbaum, Shakespeare. Sulle tracce di una leggenda., Edizioni Studio Tesi, 1990, ISBN 88-7692-226-1.
Michele Stanco, "Prospero's airy charm. Neoplatonic Magic and Colonial Technology in The Tempest", Merope, 46-47, 2005-06, ISBN 978-88-7433-427-8


== Altri progetti ==

 Wikisource contiene una pagina dedicata a La tempesta
 Wikisource contiene una pagina in inglese dedicata a La tempesta
 Wikimedia Commons contiene immagini o altri file su La tempesta


== Collegamenti esterni ==

(EN) David Bevington, The Tempest, su Enciclopedia Britannica, Encyclopædia Britannica, Inc. 
(EN) Edizioni e traduzioni di La tempesta, su Open Library, Internet Archive. 
(EN) La tempesta, su Goodreads. 
(EN) La tempesta, su MusicBrainz, MetaBrainz Foundation. 
(EN) Programmazione teatrale di La tempesta, su Internet Broadway Database, The Broadway League. 
 Il testo completo tradotto da Goffredo Raponi su Liber Liber (PDF), su liberliber.it. URL consultato il ottobre 2012.
 La tempesta negli archivi del Piccolo Teatro di Milano, su archivio.piccoloteatro.org.
(EN) The complete text at Wikisource
(EN) The Tempest Archiviato il 14 ottobre 2004 in Internet Archive. - plain vanilla text from Project Gutenberg
(EN) The Tempest - HTML version of this title.
(EN) Bermoothes in E. Cobham Brewer's Dictionary of Phrase and Fable (1898).
La Tempesta Versione audiolibro