Musta nuoli, koko nimeltään Musta nuoli: kertomus Ruusujen ajalta (engl. The Black Arrow: A Tale of the Two Roses), on Robert Louis Stevensonin kirjoittama historiallinen seikkailuromaani vuodelta 1888, joka sijoittuu juonellisesti Englannin Lancasterin ja Yorkin sukujen välillä vuosina 1455–1485 käydyille Ruusujen sotaan. Teos julkaistiin alkujaan nuorille suunnattuun Young Folks -lehteen jatko-sarjana vuonna 1883, Stevensonin käyttäessä alkujaan salanimeä kapteeni George North. Kirjan suomennoksen on julkaissut Otava vuonna 1913.


== Juoni ==
Tarinan päähenkilö on Richard "Dick" Shelton -niminen isänsä menettänyt nuorukainen, joka on Ruusujen sodan aikana Lancastereihin kuuluvan ritarin, Sir Daniel Brackleyn, suojeluksessa samalla kun hän suorittaa holhoojansa antamia luottotehtäviä. Pian Sir Danielia vastaan hyökkäävät "Mustana nuolena" tunnetut, Tunstallin metsässä piileskelevät lainsuojattomat, joiden antamien vihjauksien ansiosta Dick Shelton alkaa epäillä holhoojansa Sir Danielin kuuliaisuutta ja jopa osuutta hänen isänsä murhaan. 
Kohta hän tapaa Sir Danielin vankeudesta pakoon yrittäneen Joanna Sedleyihin, joka alkujaan esiintyy Dickille pojan valepuvussa John Matchamina. Dick kiintyy Joannaan, ja kun hän alkaa saada lisävarmistusta Sir Danielin kavaluudesta, hän yrittää paeta Moat House -linnoituksesta Joannan kanssa, mutta pakoyrityksessä Joanna jää vangiksi ja Dick haavoittuu. Lopulta Dick päätyy "Mustan nuolen" haltuun, jota johtaa Ellis Duckworth -niminen mies, jolla on kaunoja Sir Danielia kohtaan. Dick päätyy taistelemaan "Mustan nuolen" rinnalla Yorkin ja Gloucesterin herttuana tunnetun Richardin puolesta petollista Sir Danielia vastaan samalla kun hän yrittää pelastaa rakastamansa Joannan tämän kynsistä.


== Sovituksia ==
Tarinan pohjalta on tehty muutamia elokuvasovituksia, joista tunnetuimmat lienevät löyhästi tarinaan perustuva Gordon Douglasin ohjaama vuoden 1948 elokuva sekä Disneyn televisiolevitykseen tuottama John Houghin ohjaama vuoden 1985 versio, jonka pääosissa näyttelevät Benedict Taylor, Oliver Reed ja Donald Pleasence. Australialainen Burbank Films on tuottanut vuonna 1988 tarinasta animaatiosovituksen.


== Lähteet ==


== Aiheesta muualla ==
Musta nuoli vapaasti luettavana ja ladattavana Gutenberg-projektissa
Musta nuoli Kirjasampo-sivustolla