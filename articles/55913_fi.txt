Seitsemän – Titanic-novelleja on Aino Kallaksen novellikokoelma. Sen on julkaissut vuonna 1914 Otava. Novellien aiheena on vuonna 1912 uponnut Titanic.
Lähes päivälleen Titanicin haaksirikon jälkeen Kallas kirjoitti päiväkirjaansa: "Aloitin tänään novellisarjan Titanic". Vaikka hän lokakuussa 1913 epäili päiväkirjassa, ettei työ valmistu, ensimmäiset versiot olivat valmiina marraskuussa ja painoon novellit lähtivät helmikuussa 1914. Teosta on Kallaksen tuotannosta tutkittu vähän.
Kallaksen elämäkerran kirjoittaja Silja Vuorikuru luonnehtii kokoelmaa dramaattiseksi ja runsaasti symboliikkaa sisältäväksi, Kallaksen teoksista kokeellisimmaksi. Novellien nimet ovat mahtipontisia. Kallas tutki perusteellisesti aihetta käsittelevä lähdemateriaalia, vaikka osasi englantia huonosti.
Vuorikuru muistuttaa, että Kallas oli menettänyt isänsä merelle ja toteaa, että siksi kokoelmaa helposti tulkitaan sen tapahtuman kautta.


== Arvostelut ==
Aikalaiskritiikki suhtautui teokseen nuivasti. Kallas pahastui erityisesti V. A. Koskenniemen suorastaan vihamielisestä kritiikistä, jossa tämä syytti kokoelmaa melodramaattisuudesta ja aiheen turhasta paisuttelusta.
Myös Kallaksen uskovainen sisar Aune Krohn paheksui vielä ilmestymätöntä teosta ja epäili ettei se sovi yhteen kristillisen maailmankatsomuksen kanssa. Aune Krohn oli itse laatinut uuden suomennoksen Titaniciin yhdistetystä virrestä "Nearer my God, to Thee" ("Sua kohti, Herrani").


== Novellit ==
Maailman ajatus
Luomakunnan huuto
Seitsemän
Filemon ja Baukis
Jumalan jalka
Olemattoman odotus
Johannes Sarkan uni


== Lähteet ==
Silja Vuorikuru: Aino Kallas – Maailman sydämessä.  Suomalaisen Kirjallisuuden Seura, 2017.  ISBN 978-952-222-424-8 


=== Viitteet ===