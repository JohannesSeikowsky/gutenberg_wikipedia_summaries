Hiawatha (tunnetaan myös nimellä Ha-yo-went'-ha, onondagaksi Haiëñ'wa'tha [ha.jẽʔ.waʔ.tha]) oli onondaga- ja mohawk-intiaaniheimojen johtajan perintönimi.
Ensimmäinen historiallisesti tunnettu Hiawatha perusti irokeesien liittokunnan noin vuonna 1570. Liittokunta ylläpiti rauhaa jäsenheimojen kesken, mutta heimot olivat sisäisesti itsenäisiä. Ulkopuolisiin liittokunta suhtautui varsin vihamielisesti. Tämä 1500-luvun Hiawatha oli lainlaatija, suuri uudistaja ja hyväntekijä. Hän yhdisti sotaisat heimot ja kehitti rauhallisia tapoja asioiden hoitamiseen. Myöhemmin irokeesiliitto oli Britannian liittolaisena ranskalais-brittiläisen siirtomaasodan aikana 1754–1763.
Laulu Hiawathasta on Henry Wadsworth Longfellow’n kirjoittama, intiaanilegendoihin pohjautuva eeppinen runoelma vuodelta 1855. Longfellow otti runomittaan mallia Kalevalan saksannoksesta. Eepoksen on suomentanut A. E. Ollilainen vuonna 1912. Teoksen kuvaamat tapahtumat ovat pääasiassa Yläjärven etelärannalla asuneen ojibwa-heimon myyttejä ja tarinoita. Teoksen päähenkilön nimi on kuitenkin peräisin irokeesiliiton johtajalta, sillä Longfellow sai käyttämästään lähdeteoksesta virheellisen tiedon, että ojibwojen sankari Manabozho ja Hiawatha olisivat sama henkilö.


== Lähteet ==