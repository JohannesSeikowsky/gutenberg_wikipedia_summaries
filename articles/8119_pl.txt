Sklepy cynamonowe – zbiór opowiadań Brunona Schulza wydany w 1933 (postdatowany 1934) w Warszawie przez Towarzystwo Wydawnicze „Rój”.


== Powstanie i publikacja zbioru ==
Pierwsze próby literackie Schulz podejmował prawdopodobnie od roku 1925. Były to m.in. szkice utworów zamieszczonych później w zbiorze Sklepy cynamonowe, które pisarz przesyłał w listach do przyjaciół: Władysława Riffa i Debory Vogel. Już w 1928 r. powstało opowiadanie Noc lipcowa, zostało ono jednak włączone do drugiego tomu, Sanatorium pod Klepsydrą z 1937 r.
Starania o publikację twórczości Schulza rozpoczęła Debora Vogel, nie przynosiły one jednak rezultatów. Dopiero bezpośrednie wstawiennictwo znanej w środowisku literackim pisarki Zofii Nałkowskiej, u której Schulz zabiegał o pomoc, doprowadziło do wydania Sklepów w grudniu 1933 r.


== Tytuł ==
Sklepy cynamonowe to tytuł zbioru, tytuł opowiadania w zbiorze oraz nazwa miejsca, które pojawia się w toku narracji tego opowiadania. Sklepy te usytuowane są w centrum miasteczka, w którym mieszka główny bohater.


== Treść ==
Zbiór opowiada dzieje rodziny kupieckiej z małego galicyjskiego miasteczka, w którym bez trudu dostrzec można podobieństwo do Drohobycza, rodzinnego miasta pisarza. Dziejom tym autor nadał walory mityczne, czemu sprzyja Schulzowski sposób obrazowania − nierzadko wizyjny, oniryczny (np. częsty motyw labiryntu). Jest to więc „rzeczywistość zmitologizowana, przetworzona przez wyobraźnię, artystycznie zdeformowana i wzbogacona wszystkimi możliwymi odniesieniami czy aluzjami do innych dzieł literackich, do wielkich mitów, do innych, bardziej egzotycznych dziedzin rzeczywistości”.
Autor wyłożył swoje założenia w exposé, napisanym dla ewentualnego niemieckiego wydawcy:

Jedną z najważniejszych postaci w utworze jest Ojciec, będący nie tylko głową rodu, kupcem prowadzącym sklep z tekstyliami w rynku, ale też szalonym eksperymentatorem, obdarzonym nadludzkimi możliwościami Demiurgiem, żyjącym na pograniczu życia i śmierci, świata realnego i nierzeczywistego. Niezależnie od literackiej fascynacji postacią ojca, bohaterem opowiadań, a zarazem narratorem, jest Józef. W postaci tego młodego chłopca, z dziecięcą fascynacją odkrywającego otaczający świat, odbijają się wyraźnie cechy samego Schulza.


== Język ==
Schulz operuje niezwykle oryginalnym, bogatym językiem, pełnym „różnorodnych, ekscentrycznych ciągów metafor”. Metafory mają różne funkcje: pisarz ożywia np. świat przedmiotów (animizacja) albo przedstawia ludzi w postaci zwierząt. Stosuje zdania wielokrotnie złożone, nie stroni od używania słów obcych, nierzadko zapomnianych, staroświeckich, a także terminów z dziedzin naukowych, np. biologii. Na te zabiegi zwracali uwagę już pierwsi krytycy, m.in. Tadeusz Breza: „Schulz nie gardzi takimi słowami, jak: Analogon, telluryczny, suficiencja, dymencje, respiracje, reparatury. W ostatnich czasach unikaliśmy takich słów. (...) Zagraniczne słowa dawały kontekstom posmak sztuczności. Tak się te rzeczy odczuwało i, zresztą do dziś, odczuwa. U Schulza słowa obce brzmią nie cudzoziemsko, ale zaziemsko.”


== Recepcja utworu ==
Zbiór ocenili pozytywnie m.in. Leon Piwiński, Tadeusz Breza (określał tę prozę jako nieprawdopodobnie piękną i rekord wcielonej poezji), a także Stanisław Ignacy Witkiewicz, Antoni Słonimski, Julian Tuwim i Adolf Nowaczyński. Przy czym pierwsi recenzenci dostrzegali przede wszystkim walory językowe utworu; nieliczni natomiast (w tym Witkacy) dostrzegali metafizyczną warstwę opowiadań. Utwór wymieniano jako kandydata do nagrody „Wiadomości Literackich”. Pojawiały się także recenzje negatywne i napastliwe, głównie formułowane przez prasę prawicową i lewicową, potępiającą literaturę awangardową. Zarzucano Schulzowi manieryzm i bezużyteczność.
Po wydaniu Sklepów cynamonowych Bruno Schulz, dotychczas skromny nauczyciel z Drohobycza, niemal z dnia na dzień stał się znanym pisarzem.


== Tytuły opowiadań w zbiorze ==

Sierpień
Nawiedzenie
Ptaki
Manekiny
Traktat o manekinach albo Wtóra Księga Rodzaju
Traktat o manekinach. Ciąg dalszy
Traktat o manekinach. Dokończenie
Nemrod
Pan
Pan Karol
Sklepy cynamonowe
Ulica Krokodyli
Karakony
Wichura
Noc wielkiego sezonu


== Zobacz też ==
Kanon na koniec wieku „Rzeczpospolitej”


== Przypisy ==


== Bibliografia ==
Jerzy Jarzębski, Wstęp. W: Bruno Schulz: Opowiadania; Wybór esejów i listów. Wrocław−Kraków: Zakład Narodowy im. Ossolińskich, 1998. ISBN 83-04-04451-X. Brak numerów stron w książce
Czytanie Schulza: materiały międzynarodowej sesji naukowej Bruno Schulz − w stulecie urodzin i pięćdziesięciolecie śmierci, Instytut Filologii Polskiej Uniwersytetu Jagiellońskiego, Kraków, 8−10 czerwca 1992. Kraków: Oficyna Naukowa i Literacka T.I.C., 1994. ISBN 83-85774-03-3. Brak numerów stron w książce
JerzyJ. Jarzębski JerzyJ., Prowincja centrum. Przypisy do Schulza, Kraków: Wydawnictwo Literackie, 2005, s. 22, ISBN 83-08-03812-3, OCLC 69470869 .


== Linki zewnętrzne ==
Tekst Sklepów cynamonowych udostępniony w Internecie
Tekst Sklepów cynamonowych udostępniony na stronach Projektu Gutenberga (język polski)
Sklepy cynamonowe w serwisie Wolne Lektury
Sklepy cynamonowe (wyd. 1934) w bibliotece Polona