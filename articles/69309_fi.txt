Buddenbrookit (saks. Buddenbrooks) on Thomas Mannin ensimmäinen romaani. Se julkaistiin vuonna 1901 Mannin ollessa vain 26-vuotias. Siitä tuli Saksassa välitön menestys ja myöhemmin klassikko.
Romaani kuvaa lyypekkiläisen vauraan kauppiassuvun rappeutumista neljässä sukupolvessa. Se on yleensä ymmärretty kuvaukseksi Saksan porvaristosta 1800-luvulta 1900-luvun alkuun. Romaani esittelee Mannille luonteenomaisen ironisen ja yksityiskohtaisen tyylin.
Mann aloitti Buddenbrookien kirjoittamisen lokakuussa 1897 ollessaan vain 22-vuotias. Se valmistui kolme vuotta myöhemmin heinäkuussa 1900 ja julkaistiin lokakuussa 1901. Mannin tavoitteena oli kirjoittaa yhteiskunnallinen romaani perhesaagan muotoon ja jatkaa Stendhalin Punainen ja musta -tyyppisten 1800-luvun realististen romaanien traditiota. Henkilökohtaisempana motiivina oli saavuttaa sellainen kirjailijan status, jonka hänen vanhempi veljensä Heinrich Mann oli saanut suhteellisen menestyneellä vuoden 1894 romaanillaan In einer Familie. Thomas Mannin molempien tavoitteiden voidaan katsoa täyttyneen Buddenbrookeissa. Romaani on yhä hänen suosituimpiaan ja monet pitävät sitä parhaana kuvauksena 1800-luvun saksalaisporvaristosta.


== Kirjallisuutta ==


=== Suomennokset ===
Mann, Thomas: Buddenbrookit: erään suvun rappeutumistarina.  ((Buddenbrooks: Verfall einer Familie, 1901.) Suomentanut Siiri Siegberg (ilm. 1925) - 3. painos)  Helsinki:  WSOY, 1976.  ISBN 951-0-07451-9 
Mann, Thomas: Buddenbrookit: Erään suvun rappio.  ((Buddenbrooks: Verfall einer Familie, 1901.) Suomentanut Ilona Nykyri)  Helsinki:  WSOY, 2010.  ISBN 978-951-0-32360-1