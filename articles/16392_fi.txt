Setä Tuomon tupa (engl. Uncle Tom's Cabin) on Harriet Beecher Stowen 1800-luvun puolivälissä kirjoittama Yhdysvaltain orjuutta käsittelevä esikoisromaani. Tarina kertoo Tuomo-nimisen orjan kohtalosta eri isäntien alaisuudessa. Kirja aiheutti paljon kiistelyä Yhdysvalloissa ja sen on sanottu vaikuttaneen orjuuden lakkauttamiseen.
Romaani julkaistiin ensin National Era -nimisessä sanomalehdessä 5. kesäkuuta 1851 alkaen. Kirjaksi se painettiin 20. maaliskuuta 1852. Kirja myi ensimmäisen vuotensa aikana 300 000 kappaletta pelkästään Yhdysvalloissa ja oli 1800-luvun myydyin romaani. Kirjan vaikutus oli niin suuri, että kun Abraham Lincoln tapasi Beecher Stowen Yhdysvaltain sisällissodan alussa, hänen kerrotaan huudahtaneen: "Te siis olette se pieni nainen, joka kirjoitti tämän suuren sodan aiheuttaneen kirjan!"


== Juoni ==

Vanhan orjan Setä Tuomon isäntä Shelby joutuu rahapulassaan myymään tämän orjamarkkinoilla. Tuomo saa hyvän isännän St. Claren ja ystävystyy tämän tyttären kanssa, sillä molemmat ovat hartaita kristittyjä. Tyttö kuolee pian sairauteen ja isä lupaa tytölle tämän kuolinvuoteella, että vapauttaa setä Tuomon. Isä ehtii kuitenkin kuolla ennen kuin voi täyttää lupauksensa.
Miehen itsekäs leski ei välitä lupauksesta vaan myy Tuomon orjamarkkinoilla. Ostaja on raakalainen Simon Legree, joka hakkaa Tuomon, kun tämä ei suostu ruoskimaan toista orjaa. Lopulta Legree pieksee vanhuksen hengiltä, kun Tuomo ei suostu kertomaan, mihin karanneet orjat ovat menneet. Kuolemaisillaan oleva Tuomo antaa tappajille anteeksi. Auttajat tulevat myöhässä.
Kirjassa on rinnakkain tarina Elisa ja Yrjö Harriksen pakomatkasta Kanadaan ja sieltä edelleen Liberiaan. Yrjö on karannut Shelbyltä jo aiemmin ja Elisa karkaa myyntinsä jälkeen, koska pelkää menettävänsä poikansa.


== Julkaisut ==
Tuomo sedän tupa eli alhaisten elämää : kuvauksia neekeriorjain elämästä Amerikan Yhdysvalloissa, suomennos Niilo Liakka, ISBN 951-0-11386-7
Setä Tuomon tupa.  (Suomentanut N. Liakka. Suomennoksen tätä laitosta varten tarkistanut Marja Haapio. 8., tarkistettu painos. Suuri lukukirjasto 11)  Helsinki. Määritä julkaisija! ISBN 951-0-11359-X 


== Lähteet ==


== Aiheesta muualla ==

Setä Tuomon tupa Aatto S:n  suomentamana Project Gutenbergissä
Tuomo sedän tupa Maikki Fribergin muokkaamana Project Gutenbergissä