Kolttain mailta : Kansatieteellisiä kuvauksia Kuolan Lapista on opettaja Samuli Paulaharjun kirjoittama ja kuvittama suomalainen tietokirja. Se kuvaa kirjoittajansa Kuolan Lappiin erityisesti kesällä 1914, ja kevättalvella 1913 Suonikylään ja Nuorttijärvelle tekemien kansantieteellisen keruumatkojen tuloksia. Kirja piirtää kuvan kolttaheimon tilasta ennen ensimmäistä maailmansotaa ja vuotta 1920, jolloin Tarton rauhassa kolttien asuinalue jaettiin kahtia. Kustannusosakeyhtiö Kirja julkaisi kirjan vuonna 1921.
Kolttain mailta jakautuu rakenteellisesti 21 lukuun. Näissä käsitellään kolttien henkistä ja aineellista elämää eri näkökulmista. Kirjaan sisältyy runsaasti piirroksia ja valokuvia.      
Teoksen ensimmäinen painos on digitoitu 2000-luvulla, ja vapaasti saatavilla Kansalliskirjaston julkaisuarkisto Doriasta.
Kirjasta on julkaistu toinen, uudistettu painos vuonna 2009. Tämän painoksen sivumäärä on 231. Siihen sisältyy muun muassa filosofian tohtori Pekka Laaksosen kirjoittama esipuhe, ja Samuli Paulaharjun teosluettelo. 
Samoihin aikoihin, vuosina 1913 ja 1914 maisteri T. I. Itkonen teki kaksi kansatieteellistä tutkimusmatkaa samoille seuduille, joissa Paulaharju liikkui. Itkosella oli mukanaan fonografi, ja hän tallensi muun muassa runsaasti joikuja. Hänen jälkimmäinen matkansa Kuolan niemimaan pohjoisrannikolle kuitenkin keskeytyi maailmansodan käynnistyttyä. Osa matkan annista sisältyy Itkosen klassikkoteokseen Suomen lappalaiset (1948). Lisäksi postuumisti (1991) julkaistu T. I. Itkosen teos Lapinmatkani sisältää kuvauksia koltista, jotka yhdessä Kolttain mailta teoksen kanssa täydentävät aikalaiskuvaa kolttien elämästä.


== Lähteet ==