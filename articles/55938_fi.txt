Kiljusen herrasväki -kirjat ovat Jalmari Finnen vuosina 1914–1925 kirjoittamia lastenkirjoja. Kirjat kertovat Mikael, Lennart ja Olga Kiljanderin (Mökö, Luru ja Plättä Kiljunen) sekä näiden isän, äidin ja Pulla-koiran kommelluksista. 
Matkustellessaan eri puolilla Suomea Kiljusen herrasväki joutuu seikkailuihin ja hullunkurisiin tilanteisiin mutta selviytyy niistä omanarvontuntonsa ja yritteliäisyytensä avulla. Kiljusen herrasväen kautta Finne kuvaa suomalaista keskivertoperhettä, Suomen kansan mielenlaatua ja niitä yhteiskuntaryhmiä, jotka 1890-luvulta vuoteen 1917 saakka ponnistelivat eteenpäin. Kiljusen herrasväen taustalla on Finnen teatterinjohtajan kokemuksen lisäksi hänen historiallinen tutkimuksensa. Teokset ovat kuvittaneet Rafael Rindell ja Rudolf Koivu. Uusia painoksia ilmestyi 1950-luvun lopulle saakka ja uudelleen 1970-luvulla.


== Kirjat ==
Kiljusen herrasväki, 1914: Jalmari Finnen ensimmäinen kertomus Kiljusen perheestä oli Kiljusen herrasväen kaupungin matka, joka ilmestyi Pääskynen-lehdessä vuonna 1909. Se sai lukijoiden suosion ja Finne kirjoitti lisää tarinoita. Näistä kahdeksan julkaistiin ensimmäisenä sarjan kirjana. Kirja sisältää tarinat Kiljusen herrasväen Helsingin-matka, Kiljusen herrasväen kalastusmatka, Saunamatka, Mökön ja Lurun syntymäpäivä, Aarteen kaivaminen, Kun Kiljuset olivat hirviä pyytämässä, Kiljusen herrasväen toinen Helsingin-matka, Kiljusen herrasväen markkinamatka.
Kiljusen herrasväen uudet seikkailut, 1916: Sisältää tarinat Kun Kiljusista piti tehtämän elokuvia, Kiljusen poikain posetiivi ja marakatti, Kun Kiljuset leipoivat, Kun Kiljuset olivat ravustamassa, Kiljusen herrasväen kukko, Kiljusen pojat koulussa, Kiljusen poikien jouluaatto.
Kiljusen herrasväki satumaassa, 1916: Yhtenäinen kokonaisuus, jonka lukuja ovat Ukkeli vie Hannan ja Kiljusen herrasväen satumaahaan, Sadun marjamaassa, Sadun lorumaassa, Sadun kasvistomaassa, Sadun lentomaassa, Sadun hiljaisuuden maassa, Jälleen kotona.
Kiljusen Plättä, 1917: Kirjassa perheeseen liittyy kuopustytär Plättä.
Kiljusen herrasväki partiolaisina, 1918: Sisältää seitsemän tarinaa.
Luru Kiljunen ja hänen Hömppänsä, 1919: Kirjassa Luru menee naimisiin ja saa tyttären.
Kiljusten vallankumous, 1921: Kiljusen herrasväen vallankumous päättyy muuttoon Amerikkaan.
Kiljuset palaavat, 1925: Kiljusen herrasväki palaa Amerikasta.


== Näytelmät ==
Jalmari Finne: Kiljuset : kolminäytöksinen lasten huvinäytelmä. Otava, 1923
Ritva Holmberg: Kiljusen herrasväki (Ilmestynyt kirjassa Tehdään teatteria : yhdeksän näytelmää ja kabareelauluja (Tammi, 1967))
Juha Ruusuvuori: Kiljusen herrasväki : lastenmusikaali (1994)
Sirpa Koivu: Kiljusen herrasväki kirjastossa : juhlanäytelmä (2005)


== Elokuvat ==
Kiljusen pojat koulussa (lyhytelokuva, 1921)
Kiljusen herrasväki (1981)
Kiljusen herrasväen uudet seikkailut (1990)
Kiljuset! (2022)
Lokakuussa 2019 kertoivat tuotantoyhtiöt Hihhihhii  ja Intervisio tekevänsä Kiljusen herrasväestä elokuvan, joka kuvataan vuonna 2020 ja jonka ensi-ilta on kaavailtu vuodeksi 2021. Elokuvaa ei ole julkaistu vuoden 2024 tammikuuhun mennessä.


== Lähteet ==


== Aiheesta muualla ==
Kiljusen herrasväen kaupunginmatka. Pääskynen 15.4.1909 s. 74-