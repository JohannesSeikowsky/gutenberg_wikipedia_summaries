Tytöistä parhain (engl. An Old Fashioned Girl) on yhdysvaltalaisen Louisa May Alcottin kokonaisuudessaan vuonna 1870 julkaistu tyttökirja. Kirjan ensimmäinen osa ilmestyi vuonna 1869. Kirja sijoittuu 1800-luvulle Massachusettsin osavaltioon.
Alun perin kirja oli vain kuusi lukua pitkä, mutta lukijoiden vaadittua sille jatkoa, Alcott lisäsi kirjaan vielä noin kymmenen lukua.


== Juoni ==

Tytöistä parhain alkaa kun nuori ja tyylikäs bostonilainen Fanny Shaw kutsuu luokseen ystävänsä Pollyn. Polly asuu maalla, ja on kokenut hyvin erilaisen kasvatuksen kuin Fanny. Aluksi Fannyn ystävät ja jopa tämä itsekin nauraa Pollylle ja tämän tavoille, eikä rouva Shawkaan ymmärrä tätä lainkaan. Fannyn veli Tom on kiusata kiltin Pollyn hengiltä ja ainoa joka tuntuu ymmärtävän tätä on perheen isoäiti. Vähitellen Shaw'n lapsille alkaa kuitenkin valjeta Pollyn viisaus ja kasvatuksen hyvät puolet.
Kirjan toisessa osassa on kulunut kuusi vuotta ja Polly muuttaa Bostoniin tienatakseen rahaa soitonopettajana. Kaikki ovat nyt vanhempia ja rakkautta tuntuu olevan ilmassa joka puolella. Polly ei ymmärrä, miksi häntä ärsyttää niin kovasti Tomin ja Trixin kihlaus, eikä miksi Fanny suhtautuu niin vihamielisesti hänen ja herra Sydneyn ystävyyteen. Vähitellen asiat tuntuvat olevan aivan solmussa ja ne todella kaipaavat selvittämistä, milloin Pollyn maalaisjärjestä on taas hyötyä.


== Merkkihenkilöt ==
Maria "Polly" Milton on suuren maalaisperheen toiseksi vanhin lapsi. Hänet on kasvatettu rakkaudella ja järjellä, ja siksi hän on aivan ymmällään Bostonin elämänmenosta. Luonteeltaan Polly on hyvin hyväsydäminen, kiltti ja vaatimaton. Häntä pidetään myös hyvin kauniina, muttei muodikkaalla, vaan hyvin luonnollisella ja terveellä tavalla. Kuusi vuotta myöhemmin, Pollyn palatessa taas Bostoniin, hän alkaa opettaa pianonsoittoa lapsille.
Frances "Fanny" Shaw on Pollyn 15-vuotias kaupunkilaisystävä, jolle muoti ja maine tuntuu olevan kaikki kaikessa. Fanny on ystävällinen, mutta välillä hän osaa olla myös melko ilkeä ja kohtuuton. Fanny oppii vasta myöhemmin arvostamaan Pollyä ja tämän viisaita neuvoja kunnolla.
Thomas "Tom" Shaw on Fannyn vuotta nuorempi pikkuveli. Nuorempana hän on todella kova keppostelija ja saa Pollyn pään pyörälle ollen tälle vuoroin ystävällinen ja seuraavana päivänä taas kiusaten tämän kuoliaaksi. Tom kuitenkin pitää kovasti Pollystä, koska tämä on hyvin erilainen kuin muut tytöt kaupungissa. Myöhemmin Tomista tulee varsinainen keikari ja hän kihlautuukin Fannyn koppavan ja pinnallisen ystävän, Trixin kanssa. Vaikka Tom ei rakastakaan Trixiä oikeasti, ei hän hyvyyttään tohdi purkaa kihlausta. Tomin perheen ajauduttua vararikkoon Trix kuitenkin hylkää köyhän Tomin.
Maudie "Maud" Shaw on Fannyn ja Tomin pikkusisko. Maudkin saa Pollyn täysin ymmälleen, sillä Pollyn oma sisar Kitty, joka on samanikäinen kuin Maud, käyttäytyy aivan eri tavalla kuin tämä nuori neiti. Pollyn mielestä Maud ei vaikuta oikein lapselta.


== Aiheesta muualla ==
An Old-Fashioned Girl (kokoteksti) Gutenbergissä