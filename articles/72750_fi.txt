Kapteeni Bloodin vaiheet (Captain Blood, His Odyssey) on Rafael Sabatinin tunnetuimpia seikkailukertomuksia. Kirjan päähenkilö on lääkäri ja sotilas Peter Blood, joka syyttömänä tuomitaan maanpetturuudesta ja lähetetään orjaksi Barbadosille. Espanjalaisten hyökätessä kaupunkiin Peter Blood ja hänen orjatoverinsa onnistuvat pakenemaan kaappaamalla espanjalaisten laivan ja ryhtyvät merirosvoiksi.
Romaanin elokuvasovituksessa Kapteeni Blood (1935) nimiroolia näyttelee Errol Flynn.


== Juoni ==
Peter Blood on irlantilainen lääkäri, joka vietettyään kymmenen vuotta kiertelevää elämää sotilaana on asettunut elämään kaikessa rauhassa. Eräänä yönä hänet kutsutaan hoitamaan haavoittunutta kapinallista, mutta hän joutuu vankeuteen yhdessä kapinallisten ja viattoman maatilanisännän kanssa. Hänet tuomitaan maanpetoksesta elinikäiseen orjuuteen brittiläiseen siirtokuntaan Barbadosin saarelle Karibialle.
Barbadosilla hänen lääkärintaitonsa hankkivat hänelle kuvernöörin suosion ja omistajansa eversti Bishopin veljentyttären huomion. Vaikka Arabella Bishop pitää Peter Bloodia tietyllä tavalla moukkana, hän tuntee tiettyä ihailua onnetonta lääkäriä kohtaan.
Espanjalaisten hyökätessä Barbadosin kimppuun Peter Blood orjatovereineen onnistuu pakenemaan ja valtaamaan heidän laivansa. Espanjalaisen komentajan sotkettua Bloodin suunnitelman etsiä turvaa hollantilaisesta siirtokunnasta, paenneet orjat päätyvät ranskalaisten hallitsemaan Tortugaan. Lopulta umpikujaan ajettuina he päättävät ryhtyä merirosvoiksi, koska heillä ei ole muita todellisia mahdollisuuksia selviytyä. Luontaisena johtajana ja ovelana taktikkona Peter Blood ryhtyy heidän kapteenikseen ansaiten taidoillaan nopeasti ikävää kuuluisuutta espanjalaisten keskuudessa.
Peter Blood ansaitsee myös mainetta sanansa mittaisena, mitä ei suinkaan voi sanoa niistä, jotka koettavat saada hänet liittolaisekseen. Luonteeltaan luottavaisena ja aina parasta ihmisluonnolta toivoen kapteeni Blood joutuu kerta toisensa jälkeen niin kutsuttujen liittolaistensa pettämäksi. Ainoa asia, jolle kapteeni Blood itse on täysin uskollinen, on muisto Arabella Bishopista ja toive siitä, että nainen ei ajattele häntä pahalla.
Tuntematta todellista uskollisuutta ketään kohtaan kapteeni Blood vaeltaa eri valtioiden palveluksessa osoittaakseen neiti Bishopille, ettei ole vain varas ja merirosvo, kuten nainen on väittänyt päin naamaa.
Sattumalta kapteeni Blood pelastaa pahasta vaarasta Jamaikan kuvernöörin, joka lähes suoralta kädeltä tarjoaa kapteenille kaapparikirjaa kuningas Williamin palveluksessa. Ensin Blood epäröi asettua uudelleen alttiiksi petetyksi joutumiselle, mutta saadessaan tietää vaaran uhkaavat Port Royalin kaupunkia, jossa Arabella Bishop juuri silloin asuu, hän ei näe muuta mahdollisuutta kuin rientää avuksi.
Kapteeni Bloodin osoitettua kykynsä taistelussa Jamaikan uudelle kuvernöörille hänelle ilmoitetaan, että hän on yhä velassa kotimaalleen rikoksistaan. Kapteeni loukkaantuu väitteestä mutta saa kuulla, että uudella kuvernöörillä on keino velan maksamiseen: hän aikoo nimittää kapteeni Bloodin varakuvernööriksi lähtiessään itse käymään sotaa ranskalaisia vastaan. Puoliksi pakotettuna Peter Blood hyväksyy varakuvernöörin aseman ja saa huomata saavansa siten lopulta Arabella Bishopin hyväksynnän ja myös naisen rakkauden.


== Lähteet ==


== Aiheesta muualla ==
 Kuvia tai muita tiedostoja aiheesta Kapteeni Bloodin vaiheet Wikimedia Commonsissa
 Lisää luettavaa aiheesta Captain Blood on Wikiaineistossa (englanniksi)
Kapteeni Blood ilmaisena äänikirjana LibriVoxissa (englanniksi)