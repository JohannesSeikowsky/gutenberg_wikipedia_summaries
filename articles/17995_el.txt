Η Ηλέκτρα είναι τραγωδία που έγραψε ο Ευριπίδης και διδάχτηκε (παίχτηκε) το 413 π.Χ.
Στο έργο αυτό, με χαρακτηριστική τη βαρύτητα του θεατρικού αυτού είδους, της τραγωδίας, η Ηλέκτρα και ο αδερφός της Ορέστης καταφέρνουν να πάρουν εκδίκηση για τον φόνο του πατέρα τους.


== Υπόθεση ==
Το σκηνικό είναι το φτωχό αγροτόσπιτο του γεωργού, έξω από το Άργος. Μπαίνει ο γεωργός, ο οποίος αφηγείται πως όταν ο Αίγισθος δολοφόνησε τον Αγαμέμνονα, σχεδίαζε να σκοτώσει και τα δύο παιδιά του, Ορέστη και Ηλέκτρα, μα τον Ορέστη τον έκλεψε κρυφά ο παιδαγωγός του και τον έστειλε στον Στρόφιο της Φωκίδας για να τον μεγαλώσει, όπου εκεί ο Ορέστης γνώρισε και τον φίλο Πυλάδη. Την Ηλέκτρα την έσωσε η μάνα της Κλυταιμνήστρα, η οποία την έστειλε να ζήσει μια ήρεμη ζωή με τον γεωργό.
Μπαίνει η Ηλέκτρα με μια υδρία στο κεφάλι, πηγαίνοντας να γεμίσει νερό από τη πηγή. Ο γεωργός της λέει να μην κουράζεται άδικα, αλλά αυτή θέλει να του ξεπληρώσει την καλοσύνη, αφού σεβάστηκε το όνομα και την τιμή της και δεν κοιμήθηκε μαζί της. Μπαίνουν ο Ορέστης με τον Πυλάδη με τους ακόλουθούς τους που έχουν ταξιδέψει από μακριά για να βρουν την Ηλέκτρα και να εκδικηθούν για τον θάνατο του πατέρα τους. Η Ηλέκτρα στην αρχή κρύβεται από το φόβο της αλλά ο Ορέστης την καθησυχάζει, παρουσιάζοντας τον εαυτό του ως απεσταλμένο του Ορέστη. Η Ηλέκτρα ρωτάει για τον αδερφό της και κάπου εκεί εμφανίζεται ο γέροντας παιδαγωγός που αναγνωρίζει τον Ορέστη από ένα σημάδι στο μέτωπο και η ταυτότητά του αποκαλύπτεται. Τα δύο αδέρφια ξανασμίγουν και σχεδιάζουν τη δολοφονία του Αίγισθου και της Κλυταιμνήστρας.
Ο γέροντας παιδαγωγός τους πληροφορεί ότι ο Αίγισθος βρίσκεται στους στάβλους του ετοιμάζοντας μια θυσία βοδιών για τη γιορτή. Ο Ορέστης πηγαίνει να τον αντιμετωπίσει, ενώ η Ηλέκτρα στέλνει τον παιδαγωγό να πει στην Κλυταιμνήστρα πως απέκτησε γιο πριν δέκα μέρες. Ένας αγγελιοφόρος έρχεται ανακοινώνοντας τον επιτυχή θάνατο του Αίγισθου, ενώ ακολουθούν και ο Ορέστης με τον Πυλάδη κουβαλώντας το πτώμα του. Μπαίνει και η Κλυταιμνήστρα, και ενώ ο Ορέστης στην αρχή διστάζει, η Ηλέκτρα του υπενθυμίζει τον όρκο που έδωσαν για τον πατέρα τους, έτσι την παρασύρουν προς το αγροτόσπιτο, όπου της μπήγουν ένα μαχαίρι στο λαιμό.
Γεμάτοι θλίψη και ενοχές, φεύγουν από το σπίτι και στο δρόμο τους εμφανίζονται τα πνεύματα των δύο αδερφών της Κλυταιμνήστρας, ο Κάστορας και ο Πολυδεύκης. Ο Κάστορας τους λέει πως η μητέρα τους τιμωρήθηκε δίκαια μα η δολοφονία της παραμένει αισχρή πράξη, έτσι τους καθοδηγεί πως να εξιλεωθούν.


== Δείτε επίσης ==
Τραγωδίες με κεντρικό θέμα τον φόνο της Κλυταιμνήστρας από τον Ορέστη:

Χοηφόροι (Αισχύλου) - το δεύτερο έργο της τριλογίας Ορέστεια
Ηλέκτρα (Σοφοκλή)
Ηλέκτρα (Ευριπίδη)


== Βιβλιογραφία ==

Κείμενο και μετάφραση: Τάσος Ρούσσος (1988). greek-language.gr Κέντρο Ελληνικής Γλώσσας.
Ελεύθερο βιβλίο Ηλέκτρα στο Project Gutenberg (σε μετάφραση του Άγγελου Τανάγρα)


== Παραστάσεις ==
Σημαντικές παραστάσεις: Ηλέκτρα (του Ευριπίδη)

1988 Θεσσαλικό Θέατρο. ΔΗΠΕΘΕ Λάρισας. Σκηνοθεσία: Κώστας Τσιάνος. Ηλέκτρα, η Λυδία Κονιόρδου. Η παράσταση επαναλήφθηκε πολλές φορές.