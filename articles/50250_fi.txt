Annan unelmavuodet (Anne of the Island) on kanadalaisen kirjailijan L. M. Montgomeryn teos. Alkuteos ilmestyi vuonna 1915. Toini Kaliman suomennos julkaistiin 1921. Teos on kolmas kahdeksanosaisessa Anna-sarjassa.


== Juoni ==

Toisin kuin sarjan edelliset osat, Annan unelmavuodet ei kerro niinkään Annan arkipäiväisistä ja tiuhaan tahtiin sattuvista kommelluksista Prinssi Edwardin saarella. Kirjan alussa Anna lähtee opiskelemaan Redmondin yliopistoon Nova Scotiaan. Hänen lisäkseen sinne lähtevät myös ystävät Avonleasta Gilbert Blythe ja Charlie Sloane, sekä ystävät jatko-opistosta Priscilla Grant ja Stella Maynard. 
Korkeakoulussa Anna saa myös uuden hyvän ystävän, Philippa Gordonin. Annan unelmavuodet käsittelevät kirjoista eniten Annan ja hänen ystäviensä rakkaushuolia. Gilbert on rakastunut Annaan, ja kaikki odottavat näiden päätyvän naimisiin. Anna pitää Gilbertistä kuitenkin vain ystävänä. Kun piireihin ilmestyvät myös Annan unelmien satuprinssiä muistuttava Roy Gardner sekä kuvankaunis Helena Stuart, jonka huhutaan pitävän Gilbertistä, asiat menevät yhä mutkikkaammiksi.
Tytöt asuvat yhteistaloudessa Karoliinan maja -nimisesssä viehättävässä pikku talossa, jonka he vuokraavat Eurooppaan matkustavilta iäkkäiltä naisilta. Heidän taloudenhoitajakseen muuttaa kissojensa kanssa Stellan Jamesina-täti. Kissalauma myös kasvaa kirjan kuluessa Noita-nimisellä persoonallisella otuksella, joka rakastaa vain Annaa. 
Anna vierailee myös Philippan kotona Bolingbrookessa, joka on hänen syntymäpaikkansa. Sieltä hän löytää tietoja vanhemmistaan, jotka kuolivat hänen ollessaan vasta pieni vauva. Useiden sijaiskotien jälkeen hänet lähetettiin Hopetownin orpokotiin, josta hänet adoptoitiin Avonleaan.


== Päähenkilöt ==
Anna Shirley on kirjasarjan päähenkilö. Hän on punatukkainen, harmaasilmäinen, pitkä ja hoikka, muttei kaunis perinteisellä tavalla. Anna on rohkea ja puhelias, ja parhaita äidinkielen ja kirjallisuuden opinnoissa. Annalla on vilkkaasti laukkaava mielikuvitus ja hyvin kehittynyt huumorintaju.
Marilla Cuthbert on iäkäs neiti, joka adoptoi Annan sarjan ensimmäisessä osassa. Marilla on käytännöllinen ja järkevä, ja aluksi varsin tiukkakin, mutta ajan myötä hänestä tulee kiltimpi ja suvaitsevampi.
Diana Barry on Annan lapsuusajan paras ystävä. Tässä kirjassa hän avioituu arkipäiväisen maanviljelijän Fred Wrightin kanssa, ja Anna pelkää avioliiton rikkovan heidän ystävyytensä. Diana on perinteisellä tavalla kaunis, ruusuposkinen ja tummakiharainen sekä hyvinkäyttäytyvä.
Gilbert Blythe on Annan lapsuusajan arkkivihollinen, nykyinen hyvä ystävä. Gilbert on komea, fiksu ja hyväkäytöksinen, ja minne hän meneekin, kaikki tytöt ovat aina ihastuneita häneen. Kaikki avonlealaiset ja kaikki ystävätkin ovat sitä mieltä, että Gilbertin ja Annan pitäisi päätyä yhteen, mutta Anna tahtoo olla vain pelkkä ystävä. Gilbert sen sijaan on rakastunut Annaan.
Philippa Gordon on Annan uusi ystävä Redmondissa. Hän on erittäin kaunis ruskeasilmäinen, iloinen ja huoleton tyttö varakkaasta perheestä Nova Scotian Bolingbrookesta, ja johon lähes kaikki redmondilaiset nuoret miehet ovat rakastuneita. Philippa on kuitenkin hyvin älykäs ja loistaa kreikankielen ja matematiikan opinnoissa, vaikkei sitä päällisin puolin arvaisikaan. Philippa on ehdottomasti sitä mieltä, että Annan pitäisi naida Gilbert.
Priscilla Grant on Annan ystävä, johon hän tutustui jatko-opistossa. Vaaleatukkainen ja ilkikurinen Priscilla on myös kirjallisesti lahjakas.
Stella Maynard on Annan paras ystävä jatko-opistosta. Tummatukkainen Stella tulee Redmondiin kaksi vuotta myöhemmin kuin muut, koska on ollut ansaitsemassa opiskelurahoja opettajana maalaiskoulussa. Stellalla on rutkasti kyynistä huumorintajua mutta hän on myös yhtä haaveellinen kuin Anna.
Jamesina-täti on Stellan täti, joka muuttaa tyttöjen taloudenhoitajaksi Karoliinan-majaan kissojensa Saaran ja Josefin kanssa. Hänen tyttärensä on lähetyssaarnaajana Kiinassa. Hän sanoo olevansa henkisesti aina 18-vuotias, mutta tietävänsä enemmän kuin korkeakoulutetut holhottinsa.
Roy Gardner on tumma, pitkä ja komea nuorimies, joka muistuttaa täysin Annan lapsuuden unelmaprinssiä. Roy on varakkaasta ja arvostetusta suvusta ja rakastunut Annaan. Roy palaa opiskelemaan korkeakouluun oltuaan vuosia Euroopassa perheensä kanssa.
Helena (alkuteoksessa Christine) Stuart on kaunis mustatukkainen, ruusuposkinen ja sinisilmäinen musiikinopiskelija Redmondissa. Hänen huhutaan olevan rakastunut Gilbertiin. Helena on ulkoisesti kaikkea sitä mitä Anna on aina halunnut olla.
Davy Keith on toinen kaksosista, jotka Marilla adoptoi edellisessä kirjassa. Hän on rasavilli ja kepposteleva poika, joka joutuu usein ongelmiin. Davyllä on kuitenkin todella hyvä sydän. Hän ihailee ja rakastaa Annaa suuresti. Davy on hyvin utelias ja hän kyselee paljon.
Dora Keith on kaksoisveljensä vastakohta. Hän on hillitty, hyvinkäyttäytyvä ja täysin moitteeton. Anna ja Marilla ajattelevatkin salaa pitävänsä Davystä enemmän, koska hänen sisarensa Dora on jokseenkin tylsä.
Rachel Lynde on Marillan naapuri ja hyvä ystävä. Rouva Lynde on hyvin suulas ja suorasanainen nainen, joka tietää aina kaikkien asiat Avonleassa. Miehensä Thomasin kuoltua Rachel-rouva muuttaa Vihervaaraan Marillan luokse.


== Katso myös ==
Anna-sarja
Anna ystävämme (televisiosarja)


== Lähteet ==