Hemsöborna är en roman från 1887 av August Strindberg. Den utgavs ett år efter Tjänstekvinnans son. Strindberg gjorde även en dramaversion av berättelsen 1889. Romanen skrevs under Strindbergs vistelse i Schweiz och södra Tyskland. 
De inledande raderna är en så kallad in medias res-fras: "Han kom som ett yrväder en aprilafton och hade ett höganäskrus i en svångrem om halsen."


== Handling ==
Hemsöborna följer fastlänningen Johannes Edvard Carlsson som kommer till Hemsö för att hjälpa till med lantbruket åt en änka, madam Anna Eva Flod. Det skär sig snabbt mellan Carlsson och Flods son Gusten, som tycker att Carlsson är högfärdig. Carlsson får dock ordning på lantbruket och han får idén att hyra ut ett av husen till en professorsfamilj under sommaren, vilket ger hushållet extrapengar.
Carlsson förälskar sig i Ida, en piga från Stockholm, men sin uppvaktning har han inget för, och Carlsson gifter sig med madam Flod under nästa sommar. Den äkta sängen har dock inte mycket att erbjuda och Flod förstår snart att Carlsson är närgången mot pigorna. Hon smyger efter Carlsson en vinternatt och drar på sig lunginflammation. Hon dör under julen och när kistan ska föras till kyrkan, då går isen upp, kistan sjunker och Carlsson förmodas drunkna.


== Bakgrund ==
Förebild för romanens Hemsö är Kymmendö. Strindberg var väl förtrogen med skärgårdsmiljön kring Dalarö, Ornö och Kymmendö; han vistades som sommargäst på Kymmendö under åren 1871–1873 och 1880–1883 och på Dalarö 1891 och 1892. Det var på Kymmendö som Strindberg hämtade figurerna till Hemsöborna, Susanna Elisabet Berg och sonen Albert Berg som förvandlades till "Madam Flod" och "Gusten". Strindberg har också skrivit andra böcker med motiv från Stockholms skärgård, Skärkarlsliv 1888 och I havsbandet 1890.  Strindbergs öga för skärgårdsnaturen och hans kärlek till skärgården märks bland annat i passager som denna, när Carlsson, Clara och Lotten kommer farande med eka från Dalarö till Hemsö.


== Mottagande ==

Romanen kritiserades för sin råa skildring av livet,[källa behövs] bland annat för en scen där ett par har sexuella kontakter längst inne i en kyrka mitt under pågående gudstjänst. Hemsöbornas publicering slog hårt mot öborna som portförbjöd Strindberg, som därigenom stängdes ute från sin ungdoms paradis. Strindberg själv sade i ett brev till Albert Bonnier att boken inte var ett storverk.

Docent Lars Dahlbäck har skrivit en bok om Hemsöborna, och litteraturvetare som Fredrik Böök och Martin Lamm har prisat boken. Enligt Olof Lagercrantz skrev Strindberg Hemsöborna "för att tjäna pengar och i det uttalade syftet att återvinna sin popularitet i Sverige".


== Filmatiseringar ==
Romanen har filmatiserats flera gånger, 1919 (105 min, stumfilm) i regi av Carl Barcklind, 1944 (109 min) i regi av Sigurd Wallén och 1955 (färg, speltid 112 min) i regi av Arne Mattsson, samt för TV 1966 (200 min, sju delar) i regi av Bengt Lagerkvist. År 1994 blev romanen opera. 2007 blev romanen fars av Stefan & Krister på Vallarna med Siw Carlsson som Madam Flod och Jojje Jönsson som Herr Carlsson.


== Se även ==
Hemsöborna (1919)
Hemsöborna (1944)
Hemsöborna (1955)
Hemsöborna (1966) (TV)
Hemsöborna – Väldigt fritt efter August Strindberg! på Vallarnas friluftsteater i Falkenberg


== Källor ==


== Externa länkar ==
Hemsöborna - hela texten på Litteraturbanken
Hemsöborna - hela texten på Projekt Runeberg
Karlsson, Petter, Grannarna i chock efter Strindbergs bok. Expressen 30 aug 2007, läst 23 nov. 2012
Läs pjäsen i fulltext eller mer om mottagandet vid urpremiären på Dramawebben