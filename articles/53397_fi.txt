Näin puhui Zarathustra. Kirja kaikille eikä kenellekään (saks. Also sprach Zarathustra. Ein Buch für alle und keinen) on saksalaisen filosofi Friedrich Nietzschen tunnetuin teos, jota hän myös itse piti tärkeimpänään. Kirja on rakenteeltaan kaunokirjallinen, mutta sisällöltään filosofinen.
Nietzsche kirjoitti ja julkaisi teoksen neljänä eri osana vuosina 1883–1885. Se ei kuitenkaan saanut suurta suosiota heti ilmestyessään vaan vasta myöhään 1900-luvun puolella.
Kirjan näennäisenä päähenkilönä on iranilainen profeetta Zarathustra, joka kuitenkin levittää Nietzschen ajatuksia, ei historiallisen esikuvansa eli zarathustralaisuuden perustajan aatteita.
Kirjassa on monia Nietzschen filosofian pääkohtia kuten ”ennustus” yli-ihmisestä, ikuisen paluun käsite ja ajatus tahdosta valtaan ihmiskunnan pohjimmaisena motivaationa. Zarathustra kritisoi kirjan aikana useasti uskontoja ja valtioita, syyttäen niitä ihmisen voiman rappeuttamisesta.  
Kuuluisa lause ”Jumala on kuollut” esiintyy tässä kirjassa. Nietzsche kirjoitti lauseen jo aiemmin teokseen Iloinen tiede, mutta vasta tässä teoksessa lauseesta tuli kuuluisa. Myös sitaatti ”Menossa naisiin, älä unohda piiskaa!” on tästä kirjasta. Nietzsche selitti ja jatkoi monia kirjan teemoja seuraavassa teoksessaan Hyvän ja pahan tuolla puolen.
Richard Strauss sävelsi teoksen innoittamana sävelrunon Also sprach Zarathustra.


== Vastaanotto ==
Kirjallisuudentutkija Harold Bloom kutsui Näin puhui Zarathustraa ”lukukelvottomaksi”. Kriitikko Piero Scaruffin mielestä Nietzschen teos sisältää epäselvää, teennäistä ja vähämerkityksistä ajattelua. Hänestä Nietzschellä ei ollut mitään sanottavaa.


== Lähteet ==


== Kirjallisuutta ==
Nietzsche, Friedrich: Näin puhui Zarathustra. Kirja kaikille eikä kenellekään.  ((Also sprach Zarathustra. Ein Buch für alle und keinen, 1883–1885.) Suomentanut J. A. Hollo. Säkeiden suomennokset Aarni Koudan suomentamasta ja O. Mannisen tarkastamasta vuonna 1907 ilmestyneestä ”Näin puhui Zarathustra” -suomennoksesta. Seitsentähdet)  Helsinki:  Otava, 1961 (6. painos 1995). 
Nietzsche, Friedrich: Näin puhui Zarathustra. Kirja kaikille eikä kenellekään.  ((Also sprach Zarathustra. Ein Buch für alle und keinen, 1883–1885.) Suomentanut Jari Tammi. 2., tarkistettu painos)  Helsinki:  Pikku-idis, 2014.  ISBN 978-952-9589-47-0 


== Aiheesta muualla ==

Nietzsche, Friedrich: Also sprach Zarathustra Gutenberg-projekti (saksaksi)
Ojala, Antti: Dionysos vastaan ristiinnaulittu. Kiiltomato.net 22.6.2015.