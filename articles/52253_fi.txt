Punaisten kirjainten arvoitus (engl. A Study in Scarlet) on brittiläisen kirjailijan Sir Arthur Conan Doylen kirjoittama ensimmäinen Sherlock Holmes -romaani, joka ilmestyi ensimmäisen kerran Britanniassa 1887. Suomeksi teos on julkaistu useilla eri nimillä: Kosto (1898), Kostaja (1899), Vainottu (1908) ja Punaisten kirjainten arvoitus (1982).
Romaani ilmestyi alun perin yhteisniteessä kahden muun romaanin kanssa. 1888 se ilmestyi yksinään, mutta kumpikaan laitos ei ollut menestys - lukijat ja arvostelijat tuskin edes huomasivat sitä. Yhdysvalloissa teos menestyi kuitenkin niin hyvin, että yhdysvaltalainen Lippincott's Magazine tilasi Doylelta jatko-osan 1889 (Neljän merkki).


== Juoni ==

Kirjassa Scotland Yard löytää autiotalosta miehen ruumiin. Seinältä löydetään verenpunaisilla kirjaimilla kirjoitettu RACHE.


== Synty ==
Punaisten kirjainten arvoitus oli Doylen kolmas romaani. Se oli hänen vastineensa halpojen vihkoromaanien rikostarinoille. Doyle pyrki kirjoittamaan parannellun ja rationaalisen version niistä. Doyle aloitti romaanin kirjoittamisen maaliskuussa 1886 ja käsikirjoitus valmistui huhtikuun loppuun mennessä. Doyle lähetti käsikirjoituksen useille kustantajille, mutta yksikään ei halunnut julkaista sitä. Lopulta Ward, Lock and Company suostui julkaisemaan sen seuraavana vuonna yhteisniteessä kahden muun teoksen kanssa. Doyle suostui siihen, vaikka olikin tyytymätön julkaisutapaan ja saamaansa palkkioon (25 puntaa), joka oli vähemmän kuin mitä hän oli saanut novellista pari vuotta aikaisemmin.


== Julkaisu ja aikalaisvastaanotto ==

Punaisten kirjainten arvoitus ilmestyi ensimmäisen kerran Beeton's Christmas Annual -lehdessä 1887 yhdessä kahden muun romaanin kanssa. Se ei menestynyt. Nykyään lehti on harvinainen keräilykappale ja sitä pidetään maailman kalleimpana lehtenä. Sothebyn huutokaupassa 2007 hyväkuntoinen kappale myytiin 156 000 dollarilla. 1888 romaani julkaistiin erillisenä kirjana, jonka kuvituksen teki Doylen isä Charles Altamont Doyle. Erillisjulkaisu ei menestynyt sen paremmin kuin ensimmäinenkään: Britanniassa sitä eivät huomanneet lukijat eivätkä arvostelijat.
Doyle ehti kirjoittaa kaksi romaania (Micah Clarke ja Cloomberin salaisuus) ennen kuin yhdysvaltalainen Lippincott's Magazine otti yhteyttä 1889 ja tilasi uuden Sherlock Holmes -romaanin. Toisin kuin Britanniassa romaani oli menestynyt Yhdysvalloissa niin hyvin, että kustantaja halusi uuden Holmes-seikkailun. Doyle kirjoitti Neljän merkit, joka ilmestyi helmikuussa 1890. Neljän merkit menestyi jo huomattavasti paremmin kuin Punaisten kirjainten arvoitus.


== Lähteet ==
Petri Salin: Sir Arthur ja Sherlock Holmesin pitkä varjo. Portti, 1992, nro 1, s. 92-105. 
Punaisten kirjainten arvoitus -kirja
Sherlock Holmesin kootut kertomukset


=== Viitteet ===


== Aiheesta muualla ==
Punaisten kirjainten arvoitus Gutenberg-projektissa (englanniksi)
Punaisten kirjainten arvoitus alkuperäisellä kuvituksella (englanniksi)