Ylpeys ja ennakkoluulo (engl. Pride and Prejudice) on englantilaisen kirjailijan Jane Austenin romaani vuodelta 1813. Se on Austenin toinen julkaistu teos ja kenties hänen tunnetuin romaaninsa. Romaani kertoo aikaansa edellä olevan neiti Elizabeth Bennetin ja ylpeän, varakkaasta perheestä lähtöisin olevan herra Darcyn rakkaustarinasta, minkä lisäksi se seuraa Elizabethin sisarten värikästä ja tapahtumarikasta rakkauselämää. Tarinassa Darcy voittaa ylpeytensä ja Elizabeth voittaa ennakkoluulonsa.


== Taustaa ==
Herra Darcyn esikuvaksi on arveltu irlantilaissyntyistä Thomas Lefroyta, josta George Engleheart on maalannut tunnetun muotokuvan. Austenin ja Lefroyn tiedetään tunteneen toisensa, ja heillä arvellaan olleen romanssin. Vaatimattomista oloista lähtöisin ollut Austen ei kuitenkaan kelvannut Lefroyn suvulle, joten romanssi päättyi. Teos Ylpeys ja ennakkoluulo ilmestyi pian romanssin päättymisen jälkeen.


== Elokuvat ja sarjat ==
Teoksen Ylpeys ja ennakkoluulo pohjalta on tehty useita elokuvia ja televisiosarjoja. Vuonna 1940 tehdyssä ensimmäisessä elokuvasovituksessa pääosia esittivät Greer Garson ja Laurence Olivier. Tunnetuin filmatisointi lienee BBC:n tuottama televisiosarja Ylpeys ja ennakkoluulo vuodelta 1995 ja elokuva Ylpeys ja ennakkoluulo vuodelta 2005. Minisarjassa vuodelta 1995 Elizabethia näytteli Jennifer Ehle ja herra Darcya Colin Firth. Vuoden 2005 elokuvassa Elizabethin roolin esitti Keira Knightley, joka oli roolistaan ehdokkaana parhaan naispääosan Oscarin saajaksi. Miespääosan näytteli Matthew Macfadyen.


== Filmografia ==
Ylpeys ja ennakkoluulo, elokuva vuodelta 1940
Ylpeys ja ennakkoluulo, televisiosarja vuodelta 1980
Ylpeys ja ennakkoluulo, televisiosarja vuodelta 1995
Ylpeys ja ennakkoluulo, elokuva vuodelta 2005
Eksyin Jane Austenin maailmaan, televisiosarja vuodelta 2008


== Suomennoksia ==
Austen, Jane: Ylpeys ja ennakkoluulo.  ((Pride and Prejudice, 1813.) Suomentanut O. A. Joutsen)  Helsinki:  WSOY, 1922. 
Austen, Jane: Ylpeys ja ennakkoluulo.  ((Pride and Prejudice, 1813.) Suomentanut Sirkka-Liisa Norko-Turja (uudistettu suomennos v. 1947). Uusi nidottu painos)  Helsinki:  WSOY, 2013.  ISBN 978-951-0-40178-1 
Austen, Jane: Ylpeys ja ennakkoluulo.  ((Pride and Prejudice, 1813.) Suomentanut Kersti Juva)  Helsinki:  Teos, 2013.  ISBN 978-951-851-554-1 


== Lähteet ==


== Aiheesta muualla ==

Ylpeys ja ennakkoluulo Gutenberg-projektissa. (suomeksi)
Ylpeys ja ennakkoluulo (Arkistoitu – Internet Archive) PDF-tiedostona. (englanniksi)
Ylpeys ja ennakkoluulo äänitiedostoina. (englanniksi)
Hiltunen, Jari Olavi: Kahden kerroksen väkeä Longbournin talossa. Kiiltomato.net 6.8.2014.
Säntti, Joonas: Merkintöjä Austenin lukemisesta. Maailmankirjat.