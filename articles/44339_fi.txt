Aarresaari (engl. Treasure Island) on romaani, jonka on kirjoittanut skotlantilainen Robert Louis Stevenson. Aarresaari ilmestyi alun perin jatkokertomuksena Young Folks -lehdessä (1881–1882). Kirjana se julkaistiin ensi kerran vuonna 1883. Se on suomennettu myös nimellä Merirosvon testamentti.
Stevenson kirjoitti kertomukseen muutamia hahmoja ja esineitä, joista tuli myöhempien seikkailu- ja merirosvotarinoiden stereotyyppisiä elementtejä, kuten yksijalkainen merimies, jolla on papukaija olkapäällä, sekä kartta, johon aarteen sijainti on merkitty vinoristillä (X).


== Suomennokset ==
Ensimmäinen suomennos teoksesta on ilmestynyt vuonna 1909 O. E. Lampénin suomentamana. Sen jälkeen teos on suomennettu useita kertoja, ja siitä on tehty lukuisa määrä mukaelmia.
Lasten maailmassa 1950-luvulla ja Pellervo-lehdessä ilmestyi 1960-luvulla suomeksi Ami Hauhion piirtämä Aarresaari-sarjakuva jatkokertomuksena.
Hellas julkaisi 1960-luvun alussa 60-osaisen keräilykuvasarjan Aarresaari - Skattkammarön. Kuvat olivat kooltaan noin 7 x 4 cm kokoisia, ja ne julkaistiin purukumikuorissa. Sarjan kuvat olivat Ami Hauhion piirtämiä. Kunkin kuvan kääntöpuolella oli lyhyt selostus kuvan aiheesta suomeksi ja ruotsiksi. Juoni oli hyvin rankamainen ja sarjakuvatyyppinen. Purukumikuorien hinta oli tuolloisessa rahassa 5 penniä kappale. Aihe oli ensimmäisiä lajissaan ja tuli hyvin suosituksi.
Aarresaari oli Reino Helismaan innoittajana hänen kirjoittaessaan sanat Toivo Kärjen säveltämään ja Viktor Klimenkon vuonna 1964 levyttämään kappaleeseen ”Neljäs mies”.


== Elokuvasovitukset ==
Teos on filmatisoitu lukuisia kertoja, ensi kerran jo vuonna 1912. Disney on tehnyt Aarresaaresta kaksi elokuvaa. Ensimmäisen ohjasi Byron Haskin vuonna 1950. Bobby Driscoll esitti tuolloin Jim Hawkinsia, Robert Newton John Silveriä. Toinen Disney-elokuva on animaatioelokuva Aarreplaneetta (Treasure Planet) vuodelta 2002, jossa tarina on muutettu avaruusseikkailuksi.


== Suomennokset ==
Aarresaari.  Suomentanut O. E. Lampén. Porvoo:  WSOY, 1909. 
Aarresaari.  Suomentanut Aulis Nopsanen. WSOY, 1945. 
Aarresaari.  Suomentanut Hannes Korpi-Anttila. Porvoo:  WSOY, 1957.  ISBN 951-0-04470-9 
Aarresaari.  Suomentanut Jukka Kemppinen (2012 julkaistussa 5. painoksesta puuttuu maininta kääntäjästä). Helsinki:  Otava, 1970.  ISBN 951-1-02413-2 
Aarresaari.  Suomentanut Juhani Lindholm. Otava, 2001.  ISBN 951-1-17266-2  (lyhennetty laitos)


=== Mukaelmia ===
Aarresaari : Jane Carruthin kertomana; suomennos: Ulla Toivonen, Artko, 1976 - (Artkon kuvitetut klassikot) ISBN 951-95349-3-8
Aarresaari, suom. Soma Hallakorpi. Lehtimiehet, 1976 - (Maailman parhaita nuorisokirjoja sarjakuvina 2) ISBN 951-9493-15-8
Aarresaari, mukaillut Béatrice Guthart; suom. Nora Rutanen. Östersundom : Kirjalito, 1977 - (Sarja "Club 10/15" nro 3.) ISBN 951-28-0029-2
Aarresaari, Robert Louis Stevensonin teoksen mukaan Meri Starck. Mestarikustannus, 1982 ISBN 951-9189-50-5
Aarresaari, suom. Leena Niukkanen. Östersundom: Kirjalito, 1985 ISBN 951-28-1337-8
Aarresaari, engl. lyhennetty teos: Joyce Faraday; suom. käännös: Sami Jylhä. Loughborough. Ladybird Books, 1989 - (Ladybird lasten klassikot) - (Kiva setti 110) ISBN 0-7214-1152-5
Aarresaari, Robert Louis Stevensonin kirjan mukaan uudelleen kertonut Angela Wilkes, suomentanut Leena Heinonen. Helsinki: Kolibri, 2005 - (Lukupala) ISBN 952-16-0667-3


== Lähteet ==


== Aiheesta muualla ==
 Kuvia tai muita tiedostoja aiheesta Aarresaari Wikimedia Commonsissa
 Lisää luettavaa aiheesta Treasure Island on Wikiaineistossa
Aarresaari Gutenberg-projektissa (englanniksi)
Aarresaari Gutenberg-projektissa, suomentanut O. E. Lampén
Treasure Island HTML-muodossa (englanniksi)
Aarresaari ilmaisena äänikirjana LibriVoxissa (englanniksi)
IMDB: Treasure Island